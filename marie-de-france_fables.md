---
identifier: marie-de-france_fables  
creator: Marie de France  
date: 1180  
title: Fables  
---




# Marie de France — Prologue.


# Prologue.
Cil ki seivent de lettreure,  
devreint bien mettre lur cure  
es bons livres e es escriz  
e as essamples e as diz  
ke li philosophe troverent  
e escristrent e remembrerent :  
Par moralité escriveient  
les bons pruverbes qu'il oieient,  
que cil amender se peüssent  
ki lur entente en bien eüssent ;  
ceo firent li ancïen pere.  
Romulus, ki fu emperere,  
a sun fiz escrit, si manda  
e par essample li mustra  
cum il se deust cuntregaiter⁎  
que hum nel peust enginner.  
Esopes escrist a sun mestre  
que bien cunust lui e sun estre,  
unes fables ke ot trovees,  
de griu en latin translatees.  
Merveille en eurent li plusur  
qu'il mist sun sen en tel labur ;  
mes n'i ad fable de folie  
u il n'en ait philosophie  
es⁎ essamples ki sunt aprés,  
u des contes est tut li fes.  
A mei, ki dei la rime faire,  
n'avenist nïent a retraire  
plusurs paroles que i sunt ;  
mes nepuruc cil me sumunt,  
ki flurs est de chevalerie,  
d'enseignement, de curteisie ;  
et quant tel hum me ad requise,  
ne voil lesser en nule guise  
que n'i mette travail e peine,  
ki que m'en tienge pur vileine,  
de fere mut pur sa preere ;  
si commencerai la premere  
des fables ke Esopus escrist,  
que a sun mestre manda e dist.  


# Marie de France, n° 1. 


# Le coq et la pierre précieuse.
Del cok recunte ke munta  
sur un femer e si grata ;  
sulum nature se purchaçot  
sa vïande cum il meuz sot ;  
une chere gemme trova,  
clere la vit, si l'esgarda.  
« Jeo quidai », fet il, « purchacer  
ma viande sur cest femer ;  
ore ai ici gemme trovee :  
ja n'i ert pur mei honuree !  
Si un riche hume vus trovast,  
bien sai ke de or vus aürnast,  
si acreüst vostre beauté  
par l'or, que mut ad grant clarté.  
Quant ma volenté n'ai de tei,  
ja nule honur n'av*e*ras de mei. »  
Autresi est de meinte gent,  
se tut ne⁎ veit a lur talent,  
cume del cok et de la gemme ;  
veu l'avums de humme et de femme ;  
bien e honur niënt ne prisent,  
le pis pernent, le meuz despisent.  


# Marie de France, n° 2. 


# Le loup et l'agneau.
Ci dit del lu e de l'aignel,  
ki beveient a un clincel.  
Li lus en la surse beveit  
e li aignels aval esteit ;  
iriement parla li lus,  
que mut esteit cuntrarïus ;  
par maltalent parla a lui :  
« Tu me fes », dist il, « grant ennui. »  
Li aignelez ad respundu :  
« Sire, de quei ? » — « Dun ne veiz tu ?  
Tu m'as cest' ewe si trublee  
n'en puis beivre ma saülee ;  
arere m'en irai, ceo crei,  
cum jeo vienc ça, murant de sei. »  
Li aignelez dunc li respunt :  
« Sire, ja bevez vus amunt,  
de vus me vient ceo que ai beü. »  
« Quei ! », feit li lus, « maudiz me tu ? »  
Cil li ad dit : « N'en ai voleir. »  
Li lus respunt : « J*eo* en sai le veir.  
Cest meimes me fist tun pere  
a ceste surse, u od lui ere,  
ore ad sis meis, si cum jeo crei. »  
« Que retez vus *ceo* », fet il, « a mei ?  
Ne fu pas nez *dunc*, si cum jeo quit. »  
« E ke pur ceo ? » li lus ad dit.  
« Ja me fez tu ore cuntrere  
e chose que ne deussez fere. »  
Dunc prist li lus l'aignel petit,  
as denz l'estrangle, si l'ocit.  
Issi funt li riche seignur,  
li vescunte e li jugeür  
de ceus qu'il unt en lur justise ;  
faus' acheisuns par coveitise  
treovent asez pur eux cunfundre :  
suvent les funt a pleit somundre,  
la char lur tolent e la pel,  
si cum li lus fist a l'aignel.  


# Marie de France, n° 3. 


# La souris et la grenouille.
Sulum la letre des escriz  
vus musterai de une suriz  
que par purchaz e par engin  
aveit message a un mulin.  
Par essample cunter vus voil  
que un jur s'asist desur le suil ;  
ses gernunez apparailla  
et de ses piez les peluscha.  
Devant lui passa une reine,  
si cume aventure la meine ;  
demanda li en sa reisun  
si ele ert dame de la meisun  
dunt el*e* se feseit issi mestre,  
si li acuntast de sun estre.  
La suriz li respunt : « Amie,  
pieça k'en oi la seignurie ;  
bien est en ma subjectïun,  
quant es pertuz tut envirun  
puis herberger e jur e nuit,  
juër e fere mun deduit.  
Or*e* remanez anuit od mei,  
sil vus must*e*rai par dreite fei  
sur la mole mut a eise ;  
n'i av*e*rez rien que vus despleise,  
asez av*e*rez ferine e greins  
del blé que remeint as vileins.  
La reine vient par sa priere,  
amdeus s'asient sur la piere ;  
mut i troverent a manger  
sanz cuntredit e sanz danger.  
La suriz par amur demande  
a la reine de sa vïande,  
quei l'en semble, ver*i*té l'en di.  
« N'en mentirai », fet ele, « mie :  
mut *par* esteit bien apparaillé,  
s*i* en ewe eüst esté muillé.  
En mi cel pré en un wascel  
fussums ore, que mut est bel :  
la est la meie mansïun ;  
bele amie, kar i alum !  
Tant *i* averez joie e deduit,  
jamés n'avr*i*ez talent, ceo quit,  
de repeirer a cest mulin ».  
Tant li premet par sun engin  
e la blandist par sa parole  
que la creï, si fist ke fole.  
Ensemble od li s'en est alee,  
le prez fu si plein de rusée  
la suriz fu issi muillee  
que el*e* quida bien estre neée ;  
arere voleit returner,  
kar ne poeit avant aler.  
Mes la reine l'ad apelee,  
que a force l'en ad amenee  
tant par amur, tant par preere,  
tant qu'il vienent a la rivere.  
Dunc ne pot la suriz avant,  
a la reine dist en plurant :  
« Ici ne puis jeo pas passer,  
kar jeo ne sai unkes noër. »  
« Pren », fet la reine, « cest filet,  
sil lïez ferm a tun garet,  
e jeo l'atacherai al mien :  
la rivere passerum bien. »  
La suriz s'est del fil lïee,  
a la reine s'est atachee ;  
el gué se mettent, si s'en vunt.  
Quant eles vindrent al parfunt,  
si la volt la reine neier,  
od li cumencë a plunger.  
La suriz pipe en aut e crie,  
que quida tut' estre perie.  
Un escufle i vient roant,  
vit la suriz ki veit pipant,  
les eles clot, aval descent,  
li e la reine ensemble prent :  
amdui furent al fil pendant.  
La reine fu corsu e grant ;  
li escufles par cuveitise  
la suriz lait, la reine ad prise,  
mangie l'ad e devoree ;  
e la suriz est deliv*e*ree.  
Si est des veizïez feluns :  
ja n'av*e*runt si bons cumpainuns,  
tant facent a eus grant honur,  
si rien lur deit custer del lur,  
que durement ne seient liez,  
si par eus seient enginniez.  
Mes il ravient asez sovent  
que de meismes le turment,  
que as autres quident purchacer,  
avait lur cors a periller⁎.  


# Marie de France, n° 4. 


# Le chien et la brebis.
Ci cunte d'un chien menteür  
de males⁎ guisches, *e* tricheür  
que une berbiz enpleida :  
devant justise la mena,  
si li a un pain demandé,  
qu'il li aveit, ceo dist, *a*presté.  
La berbiz tut le renea  
e dit que nul ne li *a*presta.  
Li juges al chien demanda  
se nul testimoine en a.  
Il li respunt qu'il en a deus,  
*ceo* est li escufles e li lus.  
Cil furent avant amené ;  
par serement unt afermé  
que ceo fut veirs que li chiens dist.  
Savez pur quei chescun le fist ?  
Qu'il en atendeient partie,  
se la berbiz perdist la vie.  
Li jugere dunc demanda  
a la berbiz qu'il apela  
pur quei il ot le pain neié  
que li chiens li aveit baillé ;  
menti en ot pur poi de pris ;  
or*e* li rendist einz qu'il fust pis.  
La cheitive ne l'ot⁎ dunt rendre :  
dunc li covient sa leine vendre.  
Yvern esteit, de freit fu morte.  
Li chiens i vient, sa leine en porte,  
e li escufles d'autre part,  
e puis li lus, trop li est tart  
que la chars fust entre eus destreite,  
kar de vïande eurent suffreite ;  
ne la berbiz plus ne vesqui :  
sis sires del tut la perdi.  
Ceste essample vus veut mustrer :  
de meint hume le puis pruver,  
ki par mentir e par tricher  
funt les povres suvent pleider ;  
faus testimoines sovent traient,  
de l'aveir as povres les *a*paient ;  
ne lur chaut que li las devienge,  
mes que chescun sa part en tienge.  


# Marie de France, n° 5. 


# Le chien et le fromage.
Par une feiz, ceo vus⁎ recunt,  
passoit un chien desur un punt ;  
un fourmage en sa buche tient ;  
quant en mi le puncel parvient,  
en l'ewe vit l'umbre del furmage ;  
purpensa sei en sun curage  
que aveir les voleit amduis.  
Ileoc fu il trop cuveitus :  
en l'ewe saut, la buche ov*e*ri,  
e li furmages li cheï ;  
e umbre vit, e umbre fu,  
e sun furmage aveit perdu.  
Pur ceo se deivent chastïer  
cil ki trop sulent coveiter.  
Ki plus coveite que sun dreit,  
par sei meismes se recreit ;  
kar ceo qu'il ad pert il sovent,  
et de l'autrui n'a il nient.  


# Marie de France, n° 6. 


# Le mariage du soleil.
Par essample fet ci entendre  
que li soleil volt femme prendre.  
A tute creature *le* dist  
e que chescun se purveïst.  
Les creatures s'asemblerent ;  
a la Destinee en alerent,  
si li mustrerent del soleil  
*que* de femme prendre quert cunseil.  
La Destinee lur cumande  
que veir dient de la demande  
a ceo que avis lur en esteit.  
Cele parla ke meuz saveit.  
« Quant le soleil, » fet il, « est hauz  
el tens d'esté, est il si chauz  
qu'il ne lest rien fructifïer,  
e terre e herbe fet sechier,  
e si'il ad esforcement  
e cumpainë a sun talent,  
nule riens nel purra suffrir,  
desuz li vivre ne garir. »  
La Destinee respundi :  
« Veir avez dit. Leissum le issi  
cum il ad esté grant tens a,  
kar ja par mei n'esforcera. »  
Issi chastie les plusurs  
qui sur eus unt les maus seignurs,  
que pas nes deivent esforcier  
n'a plus fort de eus acumpainer  
par lur sen ne par lur aveir,  
mes desturber e lur poeir.  
Cum plus est fort, e pis lur fet ;  
tus jurs lur est en mal aguet.  


# Marie de France, n° 7. 


# Le loup et la grue.
Issi avint que un lus runga  
un os quë al col li vola,  
e quant el col li fu entrez,  
mut durement en fu grecez.  
Tutes les bestes asembla  
e les oiseus a sei manda ;  
puis ad fet a tuz demander  
si nul le⁎ seit mediciner.  
Entre eus en unt lur cunseil pris,  
chescun en dist le suen avis ;  
fors la grüe, ceo dient bien,  
n'i ad nul de eus que en sache rien ;  
le col ad lung e le bek gros,  
ele en purreit bien traire⁎ l'os.  
Li lus li pramist grant löer,  
pur ceo ke lui vousist aider.  
La grüe lance le bek avant  
dedenz la gule al malfesant ;  
l'os en ad treit, puis li requist  
que sa pramesse li rendist.  
Li lus li dist par maltalent  
e aferma par serement  
que li semblot e ver*i*té fu  
que bon lüer aveit eü,  
quant sa teste en sa buche mist  
qu'il ne l'estrangla e oscist.  
« Tu es », fet il, « fole pruvee,  
quant de mei es vive eschapee,  
que tu requers autre lüer,  
*que* de ta char ai grant desirer ;  
mei, ki sui lus, tieng jeo pur fol  
que od mes denz ne trenchai tun col. »  
Autresi est del mal seignur :  
si povres hom li fet honur  
e puis demant sun gueredun,  
ja n'en av*e*ra si maugré nun ;  
pur ceo qu'il seit en sa baillie,  
mercïer li deit⁎ de sa vie.  


# Marie de France, n° 8. 


# La chienne qui était sur le point de mettre bas.
De une lisee voil or*e* cunter  
que preste esteit de chaeler ;  
mes ne sot u estre peüst,  
ne u ses chaels aveir deüst.  
A un' autre lisse requist  
que en sun ostelet la suffrist,  
tant kë ele eüst chaelé ;  
mut l'en sav*e*reit, ceo dist, bon gré.  
Tant l'ad requisë e preié  
que cele od lui l'ad herbergié.  
Puis, quant ele ot eü chaels  
(e espeldriz furent e bels),  
celë a ki l'ostel esteit  
pur eus sovent damage aveit.  
De sa meisun les ruve eissir,  
mes i veut mes plus cunsentir.  
L'autre se prist a dementer  
e dit que el*e* ne seit u aler ;  
yver esteit, pur la freidur  
murreit la fors a grant dolur ;  
dunc li requist par charité  
que el*e* l'erberge desque a l'esté.  
Cele ot de li mut grant pité,  
si li ad issi otrié.  
Quant le bel tens vit revenir,  
dunc les ruve fors eissir.  
L'autre comencë a jurer,  
si jamés l'en oeit parler,  
que si chael le detrareient  
e ors a l'us la butereient.  
La force ert lur e la vigur :  
fors l'en unt mise en deshonur.  
Cest essample purrez saveir  
e par meint prudumme veeir  
que par bunté de sun curage  
est dechacié de heritage.  
Ki felun humme od li acuilt  
ne s'en part mie, quand il *le* veut.  


# Marie de France, n° 9. 


# La souris des villes et la souris des bois.
Ci dit de une suriz vilaine  
quë a une vile prouceine  
voleit aler pur deporter.  
Par mi un bois l'estut passer ;  
dedenz le bois li anuita.  
Une hulette ileoc trova  
que une suriz de bois ot fete ;  
sa vïandë i ot atrete.  
La suriz de vile demande  
si ele ot iluec point de viande.  
Cele respunt : « J*eo* en ai asez ;  
venez avant e sil veez !  
Si plus eüssez *de* cumpainie,  
si en seriez vus bien servie. »  
Quant ele ot piece iluec esté,  
a sa cumpainë ad parlé,  
*dist* que od li est sun estre mauveis  
et que el*e* ne volt demurer meis ;  
od li vienge, si avera  
riches sales, ke li durra,  
beles despenses, beaus celers  
e bons beivres e bons mangers.  
Cele la crei, od li s'en va ;  
en riches sales la mena,  
si li ad mustré ses solers,  
ses despenses, e ses celers,  
plenté de farine e de miel ;  
cele quida bien estre el ciel.  
Mes or viendrent li buteler,  
quë entrer durent el celer.  
Si tost cum il ovrirent l'us,  
la suriz s'en fuit es pertus.  
La boscage fu esbaïe,  
que lur estre ne saveit mie.  
Quand cil eissirent del celer,  
les suriz revindrent manger ;  
cele fu murne e en dolur,  
ki ot eü de mort poür.  
Sa cumpaine la regarda,  
par grant duçur li demanda :  
« Quel semblant fet ma duce amie ? »  
— « Jeo sui », fet ele, « maubaillie  
pur la poür que j*eo* ai eüe ;  
mut me repent que te ai creue.  
Tu me cuntoues tut tun bien,  
mes de tun mal ne deïs*tes* rien.  
Ore as tu poür de la gent,  
de chaz, de oiseus tut ensement  
e des engins que hum fet pur tei.  
Meuz amereie al bois par mei,  
a seürté e sanz destresce,  
quë en tes solers od tristesce. »  
Ceste fable dit pur respit  
chescun aimt meuz le suen petit  
que il a den pes e sanz dutance  
que autrui richesce od mesestance.  


# Marie de France, n° 10. 


# Le renard et l'aigle.
Dë un gupil cunt la manere  
quë ert eissuz de sa tesniere ;  
od ses enfanz devant jua.  
Un egles vient, l'un en porta.  
Li gupilz vet aprés criant  
que' il li rendist sun enfant ;  
mes il nel volt mie escuter,  
si l'en cuvient a returner.  
Un tisun prist de feu ardant  
e secche buche vet cuillant ;  
entur le chesne le meteit  
u li aigle sun ni aveit.  
Li egles vit le fu espris ;  
al gupil prie e dit : « Amis,  
estein le feu ! Pren tun chael !  
Ja serunt ars tuit mi oisel. »  
Par cest essample entendum nus  
que si est del riche orguillus :  
ja del povre n'av*e*ra merci  
pur sa pleinte ne pur sun cri ;  
mes si cil s'en peüst venger,  
sil verreit l'um tost suppleer.  


# Marie de France, n° 11. 


# Le lion chasseur.
Jadis esteit custume e leis  
que li leüns deust estre reis  
sur tutes les bestes ki sunt  
e ke conversent en cest munt.  
Del bugle ot fet sun senescal  
que a pruz le tient e leal ;  
al lu bailla sa pruvosté.  
Tut treis s'en sunt en bois alé.  
Un cerf trevent, sil chacerent ;  
quant pris l'eurent, si l'escorcerent.  
Li lus al bugle demanda  
coment le cerf departira.  
« Ceo est », fet il, « en mun seignur,  
qui nus devum porter honur. »  
Li leüns ad dit e juré  
que tut ert suen pur verité,  
la primere part avereit  
pur ceo que reis ert, *e* dreiz esteit ;  
e l'altre part pur le guaain  
pur ceo qu'il le terz cumpain ;  
l'autre partie av*e*ra, ceo dist,  
raisun estait, kar il l'ocist ;  
e ki la quarte part prendreit,  
ses enemis morteus serreit.  
Dunc n'i osa nus atucher :  
tut lur estut le cerf lesser.  
Un' autre fez ot li leüns  
en bois od lui plus cumpainuns ;  
la chevre e la berbiz i fu.  
Un cerf unt pris e retenu.  
En quatre *part le* voleient partir.  
Li leüns dit : « Jeo le voil saisir.  
La greinur part deit estre meie,  
kar jeo sui reis, la curt l'otreie.  
L'altre avrai, kar jeo i curui  
e la tierce, kar plus fort sui.  
Le surplus ai si divisee  
que nul ne lav*e*ra senz mellee. »  
Tuit li cumpainun, quant l'oïrent,  
tut li laisserent, si fuïrent.  
Autresi est, ne dutez mie,  
si povres hum prent cumpainie  
a plus fort hume qu'il ne seit :  
ja del guain n'avera espleit.  
Li riches volt aver l'onur,  
u li povres perdra s'amur ;  
e si nul gain deivent partir,  
li riches vout tut retenir.  


# Marie de France, n° 12. 


# L'aigle et la corneille.
Ci dit que uns egles vient volant  
juste la mer peissun querant :  
une welke truva entiere,  
mes il ne sot en quel manere  
peüst la scale depescer.  
Quant a un ni volt repeirer,  
une corneille l'*en* encuntra,  
si dit que *bien* li enseignera  
cum la scale purra ov*e*rir  
si ele al peissun pust partir.  
Puis li rova amunt voler  
tant haut cum plus purreit munter ;  
quant il sera munté la sus,  
si lest la welke cheïr jus  
sur dure tere u sur rocher,  
si la purra bien depescer.  
Li aigles ad *mut* grant desirer  
de la welke qu'il tient manger ;  
haut la porte, cheïr la leit.  
La corneille fut en agueit :  
avant ala, del bek feri,  
si bien que la scale un poi ov*e*ri ;  
le peissunet dedenz manga,  
l'escale lest, si s'en ala,  
einz que li egles *i* fust venuz  
ne qu'il se fust aparceüz  
le pertuset ot fet petit,  
si que li egles pas nel vit.  
Par ceste fable del peissun  
nus mustre essample del felun  
que par agueit e par engin  
mescunseille sun bon veisin ;  
tel*e* chose li cunseille a fere  
dunt cil ne peot a nul chief trere.  
Et quant *il* unkes sunt meuz asemble  
par traïsun li tout e emble  
l'aveir que cil ad purchacié  
par grant travail e guaainié.  


# Marie de France, n° 13. 


# Le corbeau et le renard.
Issi avient, e bien pot estre,  
que par devant une fenestre  
quë en une despense fu  
vola un corf, si ad veü  
furmages que dedenz esteient,  
e *de*sur une cleie giseient ;  
un en ad pris, od tut s'en va.  
Un gupil vient qui l'encuntra ;  
del furmage ot grant desirer  
qu'il en peüst sa part manger ;  
par engin voldra essaier  
si le corp purra enginner.  
« A, Deu sire ! » fet li gupilz,  
« tant par est cist oisel gentilz,  
el munde nen ad tel oisel !  
Unc de mes oilz ne vis si bel !  
Fust teus ses chanz cum est ses cors,  
il vaudreit meuz que nul fin ors. »  
Li corps se oï si bien loër  
quë en tut le mund n'ot sun per,  
purpensé s'est qu'il chantera,  
ja pur chanter los ne perdra :  
le bec overi, si chanta  
e li furmages li eschapa ;  
a la tere l'estut cheïr  
e li gupil le vet seisir.  
Puis n'ot il cure de sun chant,  
del furmagë ot sun talant.  
Ceo est essample des orguillus,  
ki de grant pris sunt desirus ;  
par losanger, e par mentir  
les puet hum bien a gré servir ;  
le lur despendent folement  
pur faus losenge de la gent.  


# Marie de France, n° 14. 


# Le lion malade.
De un leün cunte li escriz,  
ki fu defreiz e enveilliz ;  
malades jut mut lungement,  
del relever n'i ot nient.  
Tutes les bestes s'asemblerent,  
pur lui veer a curt alerent.  
Li plusurs sunt pur lui dolent,  
e as esquanz n'i chaut nient,  
e teus i a i vunt pur dun  
a la devise del leün,  
e saver voleient li plusur  
si en lui ad mes nul retur.  
Li bucs de ses cornes l'abute⁎  
e li asnes, que pas ne dute,  
od le pié le fiert sus le piz ;  
de l'autre part vient li gupilz,  
as denz le mort par les oreilles.  
Dit li leüns : « Jeo vei merveilles !  
Bien me sovient que en un eé,  
quand jefnes fu e en sancté,  
quë autres bestes me dutouent  
cume seignur e honurouent :  
quant iere liez, haitiez esteient ;  
quant ere irez, mut se cremeint.  
Or*e* me veient afieblïé,  
defulé me unt e avilé.  
Mut me semble greinur vilté  
de ces kis furent mi privé  
a ki jeo fis honur e bien,  
ki n'en remembrent nule rien,  
que des autres que jeo mesfis :  
li nunpuissant ad poi amis. »  
Par meismes ceste reisun  
pernum essample del leün :  
ki que unc chiecë en nunpoeir,  
si piert sa force e sun saveir,  
mut le tienent en grant vilté  
nis les plusurs qui l'unt amé.  


# Marie de France, n° 15. 


# L'âne qui veut jouer avec son maître.
De un riche *hume* cunte li escrit,  
quë aveit un chenet petit.  
Suventefeiz a lui jua,  
e un sun asnes l'esguarda.  
En sun curage entendi bien  
que tuit li⁎ autre aiment le chien  
pur le seignur quil cherisseit  
e ki od lui se deduieit.  
Suz sun mantel le fist muscier,  
sil fist les autres *sur*abaier.  
Mut s'est li asnes purpensez  
que meuz del chien vaut il asez  
e de bunté et de grandur,  
meuz savereit a sun seignur  
jüer que li chenez petiz  
e meuz sereit oï ses criz  
meuz savereit sur li saillir  
meuz savereit des piez ferir.  
Pur fol se tient que a lui ne veit  
ne que od sa voiz ne crie e breit  
cum fet li chiens sur le seignur.  
Issi avient ke par un jur  
se alot li sires deduiant  
e od le chenet va juant.  
Ne pot li asnes plus suffrir  
vers le seignur prist a venir.  
Sur lui comence a rechaner  
que tut le fait espoënter  
des piez le fiert, sur lui sailli,  
si que a la tere l'abati.  
Par un petit ne l'a crevé  
si li sires n'*en* eüst crié :  
« Haro, haro, sa aidez-mei »  
Si humme i saillent a desrei,  
chescun od mace u od bastun,  
l'asne fierent tut envirun  
— a grand martire e a dolur  
porent rescure lur seignur –  
desi que l'asne unt tant batu  
qu'il le leissent tut estendu :  
a grant peine vient a sa stable.  
Saveir poüm par ceste fable  
la manere de ceste gent –  
mut le⁎ poet hoem veer sovent –  
que tant se veulent eshaucer  
e en tel liu aparagier  
que ne avient pas a lur corsage  
ensurketut a lur parage.  
A meint en est si avenu  
cum a l'asne ki fu batu.  


# Marie de France, n° 16. 


# Le lion et la souris.
De un leün dit ki se dormeit  
en un boscage u il esteit.  
Entur lui se vunt deduiant  
li suriz petiz en juant ;  
l'une curut — ne s'en garda –  
sur le leün, si l'esveilla.  
Li leün fu mut curucez ;  
la suriz prist ; tant fu irez,  
de li voleit fere justise.  
Ele escundist que en nule guise  
a escïent ne l'aveit feit,  
e li leüns atant le lait ;  
petit d'onur, ceo dit, av*e*reit  
de li se'il la ocieit.  
Gueres de temps ne demurra  
que un humme, ceo dit, apparailla  
une fosse cave*e* dedenz.  
La nuit fut pris li leün *de*deinz.  
Grant poür a ke hum ne l'ocie,  
dedenz la fosse breit e crie.  
La suriz vient al cri tut dreit,  
mes ne saveit ki ceo esteit  
quë *ja* el bois aveit esveillé.  
Quant el*e* le vit si enginné  
demanda li qu'il ad la quis.  
Cil respunt quë il esteit pris,  
ocis sereit a grant dolur.  
Dit la suriz : « N'eiez poür !  
Ore vus rendrai le guerdon  
que a mei feïstes le pardun,  
quand od mes piez vus oi merché.  
Gratez la tere a vostre pé  
tant que afermer vus i pussez,  
e puis amunt tres bien saudrez,  
que si pussez ça hors eissir ;  
e jeo ferai od mei venir  
autres suriz pur mei aider  
as cordes, que ci sunt, *de*trencher,  
e as resels ki sunt tenduz  
ne serez mis *si* retenuz. »  
L'enseignement a la suriz  
fist li leüns, qu'il fu gariz.  
De la fossë est eschapez,  
la li valut humilitez.  
Par ceste essample nus assume  
que essample prengent li riche hume  
ki sur les povres unt *grant* poër,  
s'il lur mesfunt par nunsaver,  
qu'il en eient bone merci.  
Avenir peot tut autresi  
que cil li av*e*ra grant mester  
e meuz li sav*e*ra cunseiller  
a sun busuin, s'il est suppris,  
que li meudres de ses amis.  


# Marie de France, n° 17. 


# L'hirondelle et le semeur de lin.
Par veil essample en escrit trois,  
quant hum*e* sema prime linois  
e volst de lin le pru aveir,  
l'arunde fu de grant saveir ;  
bien s'aperceut ke par le lin  
sereient oiseus mis a *lur* fin ;  
del lin pot hum la reiz lacier,  
dunt hum les pot tuz damager.  
Tuz les oiseus fist asembler,  
si lur voleit cunseil duner  
qu'il alassent le lin manger,  
qu'il ne peüst fructifïer.  
Li plusur ne le vodrent fere ;  
al seignur alerent retrere  
le cunseil lur aveit doné.  
Quant l'arundel l'ot escuté  
cum il l'aveient encusee,  
de ses parenz fist asemblee  
od les meillurs de sa lignee,  
si s'est al vilein appeisee.  
En sa meisun suffri sun ni,  
la furent si oisel nurri ;  
ele duna a sun lin peis,  
ja par nul de eus nul perdra meis.  
Cil fist del lin engins plusurs :  
dunc prist oisels granz e menurs ;  
n'eüssent pas del mal eü,  
s'il eüssent *dunc* cunseil creü.  
Ceste semblance est asez veire ;  
quant fous ne veut le sage creire,  
ki bon cunseil li set duner  
e de sun mal le volt oster,  
si damage l'en deit venir,  
dunc est trop tart del repentir.  


# Marie de France, n° 18. 


# Les grenouilles qui demandent un roi.
Jadis avient que en un estanc  
entur les rives e el fanc  
ot de reines granz cumpainies,  
que de lung tens i sunt nurries ;  
la desdeignerent arester :  
a la tere vodr*ei*ent aler.  
A lur destinee crierent  
suventefeiz li demanderent  
que rei lur deüst enveier,  
kar d'autre rien ne eurent mester.  
Quant meintefeiz eurent prié,  
la destinee ad enveié  
en mi cel' ewë un trunc dur,  
dunt eles eurent grant poür.  
Cele que pres del trunc estut  
e vit que pas ne se remut,  
ses cumpaines ad rapelées ;  
si sunt ensemble al trunc alees.  
Primes le saluent cum rei,  
e chescune li pramet fei ;  
tutes le tienent pur seignur,  
si li portent mut grant honur.  
Mes, quant le trunc ne se remut,  
celes virent que en pes estut,  
en mi cel'ewe jut en pes,  
sur li munterent *tut* a un fes,  
lur vilenie sur li firent,  
el funz de l'ewe l'abatirent.  
A la destinee revunt,  
rei demandent, car nul në unt ;  
mauveis fu cil qu'il lur duna.  
La destinee lur enveia  
une coluvre grandë e fort,  
que *tuz* les devore e treit a mort.  
Tutes furent en grant turment ;  
dunc crierent plus egrement  
a la destinee merci  
que lur ostat cel enemi.  
La destinee lur respundi :  
« Nenil, nenil ! Jeo vus suffri  
tutes⁎ vos volentez a feire :  
seignur eüstes de bon eire,  
vileinement le hunisistes  
or tel l'aiez cum le quesistes ! »  
Issi avient plusurs le funt  
de lur bon seignur, quant il l'unt :  
tuz jurs le veulent defuler  
ne li seivent honur garder ;  
s'il nes tient aukes en destreit,  
ne ferunt pur lui tort ne dreit.  
A tel se pernent quis destruit,  
de lur aveir meine sun bruit.  
Lor*e*s regretent lur bon seignur  
a ki il firent la deshonur.  


# Marie de France, n° 19. 


# Le roi des colombes.
Colums demanderent seignur.  
A rei choisirent un ostur,  
pur ceo que meins mal lur fesist  
e vers autres les guarantist.  
Mes, quant il ot la seignurie  
e tuz furent en sa baillie  
n'i ot un sul ki l'aprismast  
qu'il ne ocesist e devorast.  
Pur ceo parla un des colums,  
si apela ses cumpainuns.  
« Grant folie », fet il, « fesimes  
quant l'ostur a rei choisisimes,  
que nus ocist de jur en jur.  
Meuz nus fust il que senz seignur  
fuissums tut tens que aver cestui.  
Einz nus guardïum⁎ nus bien de lui,  
ne dutïum⁎ fors sun aguait ;  
puis que l'umes a nus atrait,  
a il tut fet apertement  
ceo qu'il fist einz celeiement. »  
Cest essample dit as plusurs,  
que choisissent les maus seignurs.  
De grant folie s'entremet,  
ki en subjectïun s'entremet,  
a crüel hume u a felun :  
il n'en av*e*ra si hunte nun.  


# Marie de France, n° 20. 


# Le voleur et le chien.
De un larun cunte ki ala  
berbiz embler qu'il espia  
dedenz la faude a un vilein.  
Ensemble od lui porta un pein ;  
al chien voleit le pain bailler,  
ki la faude deveit guaiter.  
Li chiens li dit : « Amis, pur quei  
prenderai jeo cest pain de tei ?  
Jeo nel te puis reguerduner  
në a tun eos le pain guarder ! »  
Li lere dist : « Jeo n'en quer rien.  
Mangez le pein, e sil retien ! »  
Le chien respunt : « N'en voil nïent !  
Jeo sai tresbien a escïent  
que ma buche veus estuper  
que jeo ne puisse mot suner,  
si embleriez nos berbiz  
quant li berkers est endormiz.  
Trahi av*e*reie mun seignur  
que m'ad nurri desque a cest jur ;  
malement av*e*reit enpleié  
qu'il m'ad nurri e afeité,  
si par ma garde aveit perdu  
ceo dunt il m'ad lung ten peü.  
E tu meismes m'en harreies  
e pur treïtre me tendreies.  
Ne voil tun pain issi guainer. »  
E dunc comencet abaier.  
Par essample nus mustre ci  
chescun franc hume face einsi :  
si nuls l'en veut doner lüer  
ne par pramesse losanger  
que sun seignur deive traïr,  
nel veile mie cunsentir ;  
atendre en deit tel gueredun  
cume li chien fist del larun.  


# Marie de France, n° 21. 


# Le loup et la truie.
Jadis avient que un lus erra  
par un chemin, si encuntra  
une troie que preinz esteit.  
Vers li ala a grant espleit  
e dist que pes li vot duner ;  
or*e* se hastast de purceler,  
car ses purceus voleit aveir.  
Cele respunt par grant saveir :  
« Sire, cument me hastereie ?  
Tant cum si pres de mei vue veie,  
ne me puis jeo pas deliv*e*rer ;  
tel hunte ai de vus esgarder.  
Ne savez mie que ceo munte ?  
Tutes femeles unt grant hunte,  
si mains madles les deit tucher  
a tel busuin ne aprismer. »  
Adunc s'en va li lus mucier,  
ki les purcels voleit manger,  
e la troie s'en est alee,  
que par engin s'est delivree.  
Ceste essample deivent oïr  
tutes femmes e retenir,  
que tut pur sulement mentir  
ne laissent lur enfanz perir !  


# Marie de France, n° 22. 


# Les lièvres et les grenouilles.
Ci dit que lievres s'asemblerent  
a parlement, si esgarderent  
que en autre tere s'en ireient  
hors de la grave u il esteient.  
Kar trop furent en grant dolur ;  
de humes, de chiens eurent poür,  
si nel voleient mes suffrir :  
pur ceo s'en veulent fors eissir.  
Li sage lievre lur diseient  
que folie ert ceo que quereient  
a eissir de lur cunissance,  
u furent nurri des enfance ;  
li autre ne l'en vodrent creire :  
tuz ensemble tiendrent lur eire.  
A une mare sunt venu.  
Gardent el tai, si unt veü  
u reines erent asemblees.  
De poür de eus sunt esfrees ;  
dedenz l'ewe se vunt plunger  
desque les veient aprismer.  
Uns lievres les ad rapelez.  
« Seignur », fet il, « kar esgardez !  
Par les reines que nus veüms,  
que poür unt, nus purpensums  
que nus alum querant folie,  
que nostre grave avum guerpie  
pur estre aillurs asseürez.  
Jamés tere ne troverez  
u l'um ne dute aucune rien.  
Ralum nus en ! Si ferum bien. »  
Atant li lievre returnerent ;  
en lur cuntree s'en alerent.  
Pur ceo se deivent purpenser  
cil ki se veulent remüer  
e lur ancïen liu guerpir  
que lur en put aprés venir.  
Jamés regne ne troverunt  
ne en cele tere ne vendrunt  
que tut tens seient sanz poür  
u sanz travail u sans dolur.  


# Marie de France, n° 23. 


# La chauve-souris.
De un lïun dit que assembla  
tutes les bestes e manda,  
ki aloënt sur quatre piez ;  
e li egles ad purchaciez  
tuz les oisels quë eles unt  
e que volent en l'eir lamunt :  
bataille deivent od li tenir.  
Quant ensemble durent venir,  
e la chalve suriz les vit,  
en sun queor ad pensé e dit  
que mut redutout cel afaire :  
ne sot as quels se deust traire,  
od ceus volt estre que veint*e*runt  
e ki la greinur force av*e*runt.  
Sur un haut fust s'en est muntee  
pur esgarder cele assemblee.  
Ceo li fu vis, sun escïent,  
que li lïuns aveit plus gent  
e qu'il ert de greinur justise ;  
od les autres suriz s'est mise.  
Li egles fut amunt volez  
od les oiseus qu'il ot mandez ;  
tant en i ot, tant en i viendrent  
que les bestes pur fous se tiendrent.  
Quant la chave suriz les vit,  
mut li pesa que od eus n'esteit,  
des bestes est dunc departie.  
Ses piez musça, si fist folie :  
mes, quand les eles entr*e*ovri ;  
par devant tus les descovri.  
Dunc est sa felunie overte  
e sa traïsun *tut* descuverte.  
Desi as bestes la hüerent,  
a lur crïere se clamerent,  
de la chalve suriz se pleignent,  
mut la hunisent e blasteignent,  
e mustrent li sa felunie  
e cum el*e* ad sa fei mentie.  
Lur crïere lur ad juré  
que elë en fra lur volenté  
e que mut bien les vengera.  
Puis la maudist e si jura  
que jamés en liu ne venist  
que oisels ne beste la veïst ;  
tute la char li ad tolue,  
ja puis ne seit de jur veüe ;  
aprés la ruva *is*si hunir :  
sa plume oster, lui descovrir.  
Autresi est del traïtur  
que meseire vers sun seignur  
a ki il deit honur porter  
e leauté e fei garder ;  
si sis sire*s* ad de li mestier,  
as autres se veut *dunc* ajuster,  
a sun busuin li veut faillir  
e od autres se veut tenir ;  
si sis sire*s* vient el desus,  
ne peot lesser sun mauveis us ;  
dunc vodreit⁎ a lui returner :  
de tutes pars veut meserrer,  
s*i* honur en pert e sun aveir  
e repruver en unt si heir,  
a tuz jurs en est si hunis  
cum fu dunc la chalve suriz  
que ne deit mes par jur voler,  
në il ne deit en curt parler.  


# Marie de France, n° 24. 


# Le cerf qui buvait à la source.
Issi avient que un cerf beveit  
a une ewe, kar sei aveit ;  
guarda dedenz, ses cornes vit.  
A sei meismes ad dunc dit  
que nul beste le *cuntre*valeit  
ne si beles cornes n'aveit.  
Tant entendi a sei loër  
e a ses cornes esgarder  
que'il vit chiens venir curant  
e lur mestre aprés cornant.  
Aprés lui vienent, sil quereient  
pur ce que prendre le voleient.  
El bois se met tut esmaiét,  
par ses cornes est atachiét,  
en un buissun est retenuz.  
Dunc sunt li chien a lui venuz.  
Quant il les vit si aprismer,  
si se cumence a desreiner :  
« Veirs est », fet il, « que vileins dit  
par essemplë e par respit :  
li plusur veulent ceo loër  
qu'il devreient suvent blamer,  
e blamer ceo que il devreient  
forment loër s'il le saveient. »  


# Marie de France, n° 25. 


# La femme qui fit pendre son mari.
De un humme cunte li escriz  
que mort esteit e enfuïz ;  
sa femme *de*meine grant dolur  
desur sa tumbë nuit e jur.  
Pres de ileoc aveit un larun  
quë ert pendu⁎ pur mesprisun ;  
un chevaler le despendi –  
sun⁎ parent ert — si l'enfuï.  
Par la cuntree fu crié :  
que le larun aveit osté  
sun jugement memes avreit ;  
s'il ert ateint, pendu sereit.  
Dunc ne sot il cunseil trover  
cum il se puisse deliv*e*rer ;  
kar sceü ert de mute gent  
qu'il le teneit pur sun parent.  
Al cimiter*i*e vet tut dreit  
u la prude femmë esteit  
que sun seignur ot tant pluré ;  
cuintement ad a li parlé,  
dit li que ele se cunfortast,  
mut sereit lez se ele l'amast.  
La prude femme l'esgarda,  
grant joie fist, si l*i* otria  
que ele fera sa volenté.  
Li chevaler li ad cunté  
que mut li ert mesavenu  
del larun qu'il ot despendu ;  
s*i* el*e* ne li seit cunseil doner,  
hors del païs l'estut aler.  
La prude femme *li* respundi :  
« Desfuium mun barun d'ici,  
puis sil pendum la u cil fu :  
si n'ert jamés aparceü.  
Deliv*e*rer deit hum par le mort  
le vif dunt l'em ad tant cunfort. »  
Par iceste signefiance  
peot hum entendre queil creance  
deivent aver li morz es vifs ;  
tant est li mund faus et jolifs.  


# Marie de France, n° 26. 


# Le loup et le chien.
Un lu e un chien s'encuntrerent  
par mi un bois u il alerent.  
Li lus ad le chien esgardé  
e puis si l'ad areisuné :  
« Frere », fet il, « mut estes beaux  
e mut est luisant vostre⁎ peaus. »  
Li chiens respunt : « Ceo est ver*i*tez :  
jeo manguz bien, si ai asez,  
e suëf gis puis tut le jur ;  
par devant les piez mun seignur  
puis chescun jur runger les os,  
dunt je me faz e gras e gros.  
Si vus volez od mei venir,  
e vus li voliez obeïr  
si cum jeo faz, asez av*e*rez  
plus vïande que ne vodrez. »  
–» Si ferai, veirs », li lus respunt.  
Dunc s'acumpainent, si s'en vunt.  
Einz que a vile feussent venu,  
garda li lus, si ad veü  
cum le chien porta sun coler,  
sa chaene *le* vit traïner.  
« Frere », fet il, « merveilles vei  
entur tun col, mes ne sai quei. »  
Li chiens respunt : « C'est ma chaene,  
dunt hum*me* me lie la semaine ;  
kar suventefeiz je mordreie,  
e a plusurs riens mesfereie  
que mes sires veut garantir ;  
si me fet lïer *e* retenir.  
La nuit vois entur la meisun  
que n'i aprisment li larun. »  
–» Quei ? » fet li lus, « est il issi  
que aler ne poëz fors par li ?  
Tu remeindras, jeo m'en irai ;  
ja chaene ne choiserai,  
meuz voil estre lus a delivre  
que en chaeine richement vivre,  
quant uncore puis estre a chois.  
Va a la vile, jeo vois al bois. »  
Par la chaene est departie  
lur amur et lur cumpaignie.  


# Marie de France, n° 27. 


# L'homme et ses membres.
Dë un humme voil ci cunter  
e par essample remembrer –  
de ses meins cunte e de ses piez  
e de sun chief — ki' ert iriez  
vers sun ventre, que'il porta  
pur lur guaainz que'il gasta.  
Dunc ne volstrent mes travailler,  
si li tolirent li manger.  
Mes, quant li ventres jeüna,  
hastivement afeblia  
e meins e piez qu'il ne poeient  
si travailler cum il suleient ;  
quant la grant febleté sentirent,  
manger et beivre al ventre offrirent ;  
mes trop l'eurent fet jeuner  
si qu'il ne poeit rien guster.  
Li ventres reve*r*ti a nïent,  
e meins e piez tut ensement.  
Par ceste essample peot hum veer  
— *e* chescun franc hum*me* le deit saver –  
nul hum ne peot aver honur  
ki hunte fet a sun seignur,  
ne li sire tut ensement,  
pur qu'il voille hunir sa gent ;  
si l'un a l'autrë est failliz,  
ambur en erent maubailliz.  


# Marie de France, n° 28. 


# Le singe et le renard.
De un singe dit que demanda  
a un gupil qu'il encuntra  
que de sa küe li prestat,  
si lui pleust, u en dunast ;  
avis li fu que trop le ot grant,  
*e* tuz sunt sans küe si enfant.  
Li gupil demande que *ceo* deit  
que sa cüe li requereit.  
Le singe dist : « Ceo m'est avis,  
ne vus en ert nïent de pis,  
si m'en voliez un poi duner,  
que ele vus nuist pur tost aler. »  
Dist le gupil : « Ne vus en chaut !  
Ceste requeste poi nus vaut.  
Ja de ma cüe quë est granz  
në aleverez voz enfanz  
n'en autre regnéd n'entre gent  
— jeo vus di bien apertement –,  
mes que ele fust de tel afaire  
que je ne la puisse a mei traire. »  
Ceste essample pur ceo vus di :  
de l'aveir humme est autresi ;  
si il ad plus ke li n'estut,  
ne volte suffrir (kar il ne peot)  
qu'altre en ait eise ne honur ;  
meuz *le* volt perdre de jur en jur.  


# Marie de France, n° 29. 


# Le loup qui fut roi.
D'un leon dit que volt aler  
en autre tere converser.  
Tutes les bestes assembla  
e tut sun estre lur mustra  
e qu'il deüssent rei choisir ;  
kar ne quidot mes revenir.  
N'i ot beste *ke* li ne preiast  
que un autre leün lur baillast.  
Il lur respunt qu'il ne l'a  
ne nurri nul, kar il ne osa ;  
dë eus memes deivent garder  
ki meuz les puisse guverner.  
Dunc aveient le lu choisi,  
kar il n'i ot nul si hardi  
quë osast prendre si lui nun :  
tant le teneient a felun,  
e a plusurs aveit premis  
que mut les amereit tut dis.  
Al lïun vunt, si li unt dit  
qu'il aveient le lu eslit.  
Il lur respunt : n'en dutent mie  
que cuinte bestë unt choisie,  
prest e ignel e enpernant,  
si de curage e de talant  
esteit si francs cum il dev*e*reit ;  
mes de une chose se cremeit,  
qu'il ne preisist a cunseiller  
le gupil que tant sot tricher ;  
amdui sunt felun e engrés.  
Si del lu veulent aver pes,  
si le facent sur sainz jurer  
qu'il ne deie beste adeser  
ne que jamés a sun vivant  
ne mangast char ne tant ne quant.  
Li lus ad volonters juré,  
plus quë il li unt demandé.  
Mes, quant il fu asseürez  
e li leün s'en fu alez,  
grant talent a de char manger ;  
par engin vodra purchacer  
que les bestes otrierunt  
sa volenté e jugerunt.  
Dunc ad un chev*e*rol apelé,  
en cunseil li ad demandé  
que par amur veir li desist  
de s*a* aleine s*i* ele puïst.  
Cil li respun que si pueit  
que a peine suffrir le poeit.  
Li lus se fist mut curuciez ;  
pur ses hummes ad enveiez,  
a tuz ensemble demanda  
quel jugement chescun fera  
de celi ki dit a *sun* seignur  
hunte, leidesce e deshonur.  
Cil li dient qu'il deit murir.  
Li lus vet le cheverol seisir,  
si⁎ l'ad ocis par lur esgart,  
puis si manga la meillur part ;  
pur sa felunie cov*e*rir  
en fet as autres departir.  
Aprés icele saülee  
une autre beste ad apelee,  
tut autretel li demanda  
de s*a* aleine quei li sembla.  
La dolente volt meuz mentir  
que pur verité mort suffrir :  
dit li que plus süef odur  
ne senti unc mes ne meillur.  
Li lus ad concil*i*e asemblé,  
a ses baruns ad demandé  
que il deit fere par jugement  
de celui que lui triche e ment.  
Tuz jugent que ele seit ocise ;  
dunc ad li lus la beste prise,  
si l'ad ocise e depecie  
e devant eus tute mangie.  
Gueres aprés ne demurra  
que li lus vit e esgarda  
un singe gras et bien peü.  
De lui ad grant talent eü ;  
Manger le volst e devorer.  
Un jur li ala *a* demander  
de s*a* aleine s*i* ele ert puiant  
u s*i* elle esteit süef ulant.  
Le singe fu mut veizïez,  
ne voleit mie estre jugez :  
il⁎ ne saveit, itant li dist.  
Ne sot li lus qu'il en fesist,  
kar il nel poeit treire a mort  
s'il ne li vousist fere tort.  
En sun lit malade se feint ;  
a tutes bestes si se pleint  
qu'il ne pot mie respasser⁎,  
qui⁎ l'alouent revisiter.  
Cil li firent mires venir  
pur saver qu'il peüst guarir.  
Li mire sunt tu esguaré,  
n'unt rien ne veü ne trové  
qu'il eüst mal ne li neüst,  
si mangers a talent eüst.  
« Jeo ne ai », fet il, « nul desirer  
fors de char de singe manger.  
Mes jeo ne voil beste adeser ;  
mun serement m'estut garder,  
si jeo ne eüsse tel*e* reisun  
que l'otriassent mi barun. »  
Dunc li loënt communement  
qu'il le face seürement :  
cuntre cun cors de mal guarir  
ne püent il nul guarantir.  
Quant il oï k'em li loa,  
le singe prist, e sil manga.  
Puis eurent tut lur jugement,  
ne tient vers eus nul serement.  
Pur ceo mustre li sage bien,  
que hum ne deüst pur nule rien  
felun hume fere seignur  
ne trere lë a nule honur :  
ja ne gardera leauté  
plus a l'estrange que al privé ;  
si se demeine envers sa gent  
cum fist li lus del serement.  


# Marie de France, n° 30. 


# Le loup et le berger.
D'un veneür nus cunte ici  
quë un lu aveit acuilli.  
Par mi un champ fuï li lus,  
u un berker seeit tut suls.  
Par sa franchise li requist  
qu'il le musçat e si desist  
al veneür qui l'ensiweit  
que al bois esteit alé tut dreit.  
Li pastre dist que si fera ;  
desuz sa faude le musça.  
Li venere vient la criant,  
d'ures en autres demandant  
si il aveit le lu veü.  
Il li respunt ne seit u fu.  
Od sa mein li vet enseignant  
que al bois le deit aler querant.  
*En*dementers qu'il li enseignot,  
vers le lu tuz jurs esgardot,  
ne pot ses oilz pas remüer ;  
mes nepurquant l'en fist aler.  
Quant il le vit bien esluiné,  
si dist al lu qu'il ot muscé :  
« Ne me sez tu ore bon gré  
que jeo te ai issi deliv*e*ré »  
Li lus respundi cuintement :  
« Ta lange, tes mains vereiment  
dei jeo », fet il, « bon gré saveir ;  
mes une rien te di pur veir :  
s'il alast a ma volenté,  
ti oil seraient ja crevé !  
Ta lange, tes meins me garirent,  
ti oil pur poi me descovrirent. »  


# Marie de France, n° 31. 


# Le paon.
D'un poün cunte que fu iriez  
vers ei memes e curucez  
de ceo que tele voiz ne aveit  
cum a lui, ceo dist, avendreit.  
A la Destinee le mustra,  
e la dame li demanda  
s'il n'ot asez en la beauté  
dunt el*e* l'aveit si aürné ;  
de pennes l'aveit fet plus bel  
que ne veeit nul autre oisel.  
Le poün dit qu'il se cremeit  
*que* de tuz oiseus plus viel esteit  
pur ceo que ne sot bel chanter.  
Ele respunt : « les mei ester !  
Bien te deit ta beauté suffire. »  
« Nenil », fet il, « bien le puis dire :  
quant li ruissinolez petiz  
a meillur voiz, jeo sui huniz. »  
Issi est il de mut plusurs :  
cum plus unt, plus sunt coveitus.  


# Marie de France, n° 32. 


# L'agneau et la chèvre.
Une berbiz ot aignelé,  
e li bercher l'en ad osté  
sun aignelet, si l'en porta.  
A une chevre le bailla,  
que de sun leit l'ad bien nurri ;  
al bois l'enmeine ensemble od li.  
Quant elë ert creüe e grant,  
puis l'apela, si li dist tant :  
« Va t'en a la berbiz, ta mere,  
e al mutun que est tun pere !  
Asez te ai nurri lungement. »  
Ele respundi sagement :  
« Mei' est avis que meuz deit estre  
ma mere cele que me sot pestre,  
meuz que cele ke me porta  
e qui de li me desev*e*ra. »  


# Marie de France, n° 33. 


# Le voleur et les brebis.
Issi avient qu'en⁎ un pastiz  
ot grant cumpaine de berbiz.  
Un bucher s'alot od sa mulier  
par mi le champ esbanïer ;  
les berbiz sanz garde trova,  
un' en ocist, si l'en porta.  
Chescun jur⁎ el champ reveneit,  
sis enporta e ocieit.  
Les berbiz mut s'en curucerent :  
entre eus distrent e cunseilerent  
que ne se veulent pas defendre ;  
pur dreit' ire se laissent prendre,  
ne ja ne se desturnerunt,  
ne pur murir mot ne dirrunt.  
Tant atendirent le bricun  
qu'il n'i remist fors un mutun.  
Quant sul seeit en la pleine,  
ne put müer que ne se pleigne.  
« Grant laschesce », fet il « fesimes  
e trop mauveis cunseil creïmes,  
que grant cumpainie esteiums,  
quant nus ne nus defendïums  
vers cest humme, quë a grant tort  
nus ad tuz pris e jeté mort. »  
Pur ceo dit hum en repruver :  
plusurs se leissent damager,  
cuntrester n'osent lur enemis  
que ne facent a eus le pis.  


# Marie de France, n° 34. 


# Le roi des singes.
Un empereres nurri ja  
un singe que forment ama,  
e li singes bien atendeit  
quanque as humes fere veeit,  
cum l'empereür vit servir,  
e ses festes li vit tenir,  
cum tuz le tiendrent a seignur.  
A la forest se mist un jur,  
tuz les singes fist asembler,  
petiz e granz, qu'il pot trover.  
Sur tuz se fist lever a rei,  
puis sis retient ensemble od sei.  
Des plusurs fist ses chevalers  
e des asquanz ses cunseillers,  
e les sergaunz de sa meisun  
establi il chescun par nun.  
Dunc prist femme, si ot enfanz,  
e tient festes riches e granz.  
Dui humme erent al bois alé,  
mes il esteient esguaré  
la u li singe converserent :  
utre lur volenté alerent  
la u il erent assemblé :  
nel firent mie de lur gré.  
Li uns esteit forment leials  
e li autre trichere e faus.  
Quant en lur curt furent entré,  
des singes sunt *mut* bien apelé.  
Li leaus hum les esguarda ;  
l'emperere li demanda  
quei lui semblot de sa meisnee  
s*i* ele esteit bele e enseignee.  
Li leals hum ad respundu  
que avis li ert que singes fu.  
« De mei e de ma femme di  
e de mun fiz que tu veiz *i*ci,  
quei t'en semble ; nel me celer ! »  
« Ceo que m'en deit », fet il, « sembler :  
tu es singe e ele singesse,  
leide, hiduse e felunesse.  
Par tant poez saveir de tun fiz  
que c*eo* est un singetel petiz. »  
Al tricheür, sun cumpainun,  
dist meismes ceste raisun ;  
demanderent de mot a mot.  
E il lur ke li semblot  
quë unc ne vit plus bele gent  
ne meuz feussent a sun talent ;  
aprés lur dist de lur seignur  
que bien semblot empereür.  
Dunc l'unt entre eus si honuré  
de tutes parz l*i* unt encliné.  
Le leal humë unt dunc pris,  
si l'unt desiré e maumis ;  
pur sun veir dit li firent hunte.  
Oëz l'essample de ceste cunte :  
ne peot mie od le tricheür  
li leaus hum aver honur  
en curt u l'em voille tricher  
e par mençunge faus juger.  


# Marie de France, n° 35. 


# L'âne et le lion.
D'un asne dit ki encuntra  
un leün fier, sil salua :  
« Deus te saut, frere ! Deus te saut ! »  
Li leüns vit l'asne si baut,  
si li respunt hastivement :  
« Des quant fumes si pres parent ? »  
Dist li asnes : « Merveilles oi !  
Mut preisez autres bestes poi ;  
tu quides bien, e si est faile,  
que nule ne te cuntrevaile.  
Vien ore od mei en sum cel munt,  
u les bestes ensemble sunt,  
e jeo te frai ja bien veer,  
— e si purrez aparcever –  
que eles avrunt poür de mei  
autresi grant cume de tei. »  
Li leüns est alé od lui,  
desur le munt vunt ambedui.  
Desuz le munt en la valee  
ot de bestes grant assemblee ;  
li asnes prist a rechaner  
e si leidement a crier  
que les bestes se departirent,  
tel poür eurent, sil fuïrent.  
Li asnes dit : « Veiz tu, amis,  
ceo que jeo t*e* aveie pramis ? »  
Li lïuns li ad respundu :  
« Ceo n'est mie pur ta vertu  
ne pur fierté ke' en tei as,  
mes pur le cri que tu crias,  
que tant lur semble espoëntable  
que tuz te tienent pur deable. »  
Si est de l'orguillus felun,  
que par manace e par tençun  
*e* espoënte la fole gent  
e quide bien a escïent  
que nuls nel deie cuntrester  
des qu'i l'orrunt en haut parler.  


# Marie de France, n° 36. 


# Le lion et le renard.
Un lïuns fu mut travaillez  
e de curre tut ennuiez.  
En une grave fist sun lit ;  
mut fu malades a sun dit.  
Les bestes fist a sei venir,  
kar il voleit, ceo dist, choisir  
ki meuz purreit en bois chacer  
e sa vïande purchacer.  
Unes e unes les mandot,  
si ocieit e devurot ;  
meuz les voleit issi manger  
que aprés cure ne travailler.  
Li gupilz fut od eus alez.  
Hors de la grave est arestez ;  
des noveles voleit oïr  
ainz qu'il vousist avant venir.  
Li lïuns sist, si l'esgarda.  
Iriement li demanda  
pur quei ne volt venir avant,  
e li gupilz li respunt tant :  
« Sire », fet il, « n'i os aler ;  
kar n'en vei nule returner  
des bestes quë einz i entrerent  
e pur vus veer i alerent. »  
De curt a rei est ensement :  
tels i entre legerement,  
meuz li vaudreit ensus ester  
pur les nuveles escuter.  


# Marie de France, n° 37. 


# Le lion et le paysan.
Ci nus recunte d'un lïun  
que prist un vilein a cumpainun.  
Entre eus cunterent lur parage,  
si parlerent de lur lignage.  
Li lïuns dist : « Fiz sui a rei. »  
Dist li vileins : « Va ore od mei ! »  
A un mur sunt amdui venu ;  
ileoc ad li leüns veü  
defors la porte une peinture  
cum un vilein par aventure  
od sa hache oscist un leün ;  
si apela sun cumpainun :  
« Ki fist ceste semblance ici,  
humme u lïuns ? Itant me di ! »  
— « Ceo fist un hum », dist li vileins,  
« od ses engins e od ses meins. »  
Dunc ad li lïuns respundu :  
« C*eo* est a tut puple coneü  
que hum seit entailler e purtrere,  
mes li leüns nel seit pas fere.  
Ore en irums ensemble ça. »  
Li vileins veit, si⁎ l'en mena  
a un chastel l'empereür.  
Issi avient quë en cel jur  
aveient il jugé en plet  
un barun que li ot mesfet ;  
pruvez esteit de traïsun,  
sil fist geter a sun lïun –  
a lung tens ot esté gardez  
dedenz sa curt enchaenez –  
e li l'ocist ignelepas,  
mes n'i garda armes ne dras.  
Li lïuns atant s'en depart  
e li vileins que mut fut tart  
qu'il s'en fuissent de ileoc turné.  
En la gastine *s'en* sunt alé,  
par mi les landes trespasserent ;  
un autre lïun encuntrerent.  
A celui dit qu'il fet desrei  
qu'il meine le vilein od sei  
ki seit la fosse apareiller  
u il purreient trebucher ;  
autresi seivent *tut* si parent :  
ja l'ocireit, si le cunsent.  
Li lïuns dist qu'il l'⁎ escharnist,  
ne suffera *pas* qu'i l'ocesist  
pur nule rien, unc ne pensa.  
Li vileins l'ot, sil mercia,  
mut par li en ad dit bon gré.  
Li liuns li ad dunc demandé  
si lui semblot cum einz ot fet.  
Dit li vileins : « Autrement vet ! »  
« Jo vus dis einz », fet li lïuns ;  
« ainz que nus fussums cumpainuns,  
me mustrastes une peinture  
sur une pere par aventure ;  
mes jeo te ai plus verrur mustree,  
a descuvert l'as esgardee. »  
Par essample nus veut aprendre  
que nul ne deit nïent entendre  
a fable kë est de mençuinge  
ne a peinture que semble sunge ;  
c*eo* est a creire dunt hum veit l'ovre,  
que la verité tut descovre.  


# Marie de France, n° 38. 


# La puce et le chameau.
Une pulce, ceo dit, *jadis* munta  
sur un chamail, sil chevacha  
desi que en une autre cuntree.  
Dunc s'est la pulce purpensee,  
si ad mercïé le chameil  
que si süef dedenz sun peil  
l'aveit ensemble od li portee ;  
jamés par sei n'i fust alee :  
par sun travail le⁎ servireit  
mut volenters s*i* ele poeit.  
Li chamel li ad respundu  
quë unc de li chargiez ne fu  
ne ne sot que ele fust sur lui  
ne que *ele* li fesist nul ennui.  
Issi vet de la povre gent :  
s*i* as riches unt aprismement,  
forment les cuident curucier,  
damage feire e ennuier.  


# Marie de France, n° 39. 


# La fourmi et la cigale.
D'un hulchet cunte la maniere,  
que desque a une furmïere  
el tens d'yvern esteit alez ;  
par aventure est einz entrez.  
Vïande demanda e quist,  
kar n'en aveit nient, ceo dist,  
en sa meisun n'en sun recet.  
Dist la furmie : « Qu*ei* as tu dunc fet,  
quant viande deüssez guainer  
en aüst e tei purchacer ? »  
— « Jeo chant », fet il, « e si deduis  
a autres bestes, mes *ore* ne truis  
ki *le* me veule reguerduner ;  
pur ceo m'estut *i*ci arester. »  
Dist la furmie : « Chant ore a mei !  
Par cele fei que jeo te dei,  
meuz fust que tu te purchassasses  
el meis d'aüst e si guainasses  
que fussez si de freit murant  
*e* a nului us viande querant.  
Pur quei te durreie a manger,  
quant tu a mei ne puz aider ? »  
Pur ceo defent que nul ne vive  
en nunchaler ne'en udive.  
Sulum ceo que chescun deit feire  
se deit pener de bien atreire ;  
plus est cheri s'il ad quei prendre  
que si a autrui *se* deit entendre.  


# Marie de France, n° 40. 


# La corneille et la brebis.
Plest vos oïr de une corneile  
*que* s'asist sur le dos de une oeile ?  
Od le bek *la* feri durement,  
sa leine *li* tola asprement.  
La berbiz li ad dit : « Pur quei  
chevaches tu issi sur mei ?  
Remüe tei ! Si feras bien !  
Seez une piece sur le chien,  
si fai a lui cum fez a mei ! »  
Dist la corneile : « Par ma fei,  
ne t'estut mie travailler  
que tu me deies enseigner :  
jeo sui pieça tut enseignee ;  
tant sui sagë e veizïee,  
bien sai sur ki jeo puis seer  
e a seür⁎ puis remaner. »  
Pur ceo nus mustre par respit  
que ceo est veirs ke l'em a dit  
par essamplë e par repreche :  
bien seit chaz ki barbë il lecche.  
Bien s'aparceit li vezïez  
les queils il poet aver suz piez.  


# Marie de France, n° 41. 


# Le riche et les serfs.
Un riches hum chevacha ja  
par mi un champ, si esgarda  
u dui serf ensemble parloënt ;  
si estreitement cunseiloënt  
cum s'il fussent entre grant gent.  
Vers eus turna delivrement.  
Demanda lur pur quel mester  
voleient si *estreit* cunseiller,  
quand nul humme pres de els n'aveit  
ne nul lur parole n'*en* oeit⁎.  
Li un respundi al seignur  
qu'il n'aveient nule poür,  
einz lur semblot vezieüre  
qu'il parloënt de tel mesure.  
Ceo funt suvent li nunsavant ;  
de teu chose mustrent semblant,  
pur autre gent suzvezïer,  
que lur ne peot aver mester.  


# Marie de France, n° 42. 


# Le riche qu'on saigne.
D'un mire kunte qui segna  
un riche humme qu'il garda  
en une grant enfermeté.  
Puis aveit le sanc comandé  
a sa fille, que el*e* l'esgardat  
que nule rien n'i adesast ;  
par le sanc, ceo dist, conustreit  
quel enferté ses pere*s* aveit.  
La meschine porta le sanc  
enz sa chambre desuz un banc.  
Mes mut li est mesavenu,  
kar tut le sanc ad espandu.  
Ne l'osa dire ne mustrer ;  
ne autre cunseil ne sot trover,  
mes se meimes fist segner  
e sun sanc lessa refreider,  
tant que li mires l'ot veü :  
e par le sanc a parceü  
que cil ert preinz qui l'ot lessé.  
Le riche humme ad mut esmaié,  
qu'il quidot bien aver enfant.  
Sa fille fist venir avant ;  
tant par destreit tant par amur  
li estut cunustre la verrur ;  
del sanc li dist que ele espandi  
e que li autre esteit de li.  
Autresi vet des tricheürs,  
des larruns, e des boiseürs,  
en ki la feluni meint :  
par eus meismes sunt ateint ;  
quant meins se gardent de estre pris,  
si sunt encumbré e ocis.  


# Marie de France, n° 43. 


# Le paysan et l'escarbot.
D'un vilein dit ki se giseit  
cuntre le soleil se dormeit.  
Adens giseit tut descovert  
e ses pertus esteit overt.  
Uns escharboz dedenz entra,  
e li vileins s'en esveilla.  
Grant mal li fist, tant que a un mire  
l'esteit alez cunter e dire.  
Li mires dist qu'il esteit preinz.  
Ore fu mut pis que ne fu einz ;  
kar li vileins bien le creï  
et li fous peoples qui l'oï  
dient que ceo est signefiance.  
En poür sunt e en dutance ;  
n'i ad celui ki bien ne creit  
que grant mal lur avenir deit.  
Tant est fol peoples nuncreables  
que en veines choses nunverables  
unt lur creance e lur espeir.  
Li vilein gueitent pur saveir  
par unt cil enfes deveit nestre.  
Li escharboz par la fenestre,  
u il entra, s'en est eissuz ;  
dunc furent il tuz deceüz.  
Par cest essample le vus di,  
del nunsavant est autresi ;  
ki creit⁎ ceo quë estre ne peot,  
u vanitez lë oste e muet.  


# Marie de France, n° 44. 


# La femme et son amant.
D'un vilein cunte que gueita  
dedenz sun hus, si espia.  
Un autre humme vit sur sun lit,  
od sa femme fist sun delit.  
« Allas », fet il, « qu*ei* ai jeo veü ! »  
Dunc l*i* ad la femme respundu :  
« Qu*ei* avez vus, beau sire amis ? »  
— « Un autre humme, ceo m'est avis,  
sur le lit vus tint embracee. »  
Dunc dis la femme *tut* curucee :  
« Bien sai », fet ele, « n'en dust mie,  
que *ceo* est vostre vielle folie ;  
tu vels mençoinge tenir a veire. »  
— « Jel vi », fet il, « sil dei bien creire. »  
— « Fous es », fet ele, « si tu creiz  
pur verité quan que tu veiz. »  
As mains le prent, od li l'en meine  
a une cuve d'ewe pleine ;  
dedenz la cuve le fist garder.  
Puis li cumence a demander  
qu'il veit dedenz, e cil li dit  
que *sun* ymagine memes vit.  
« Pur ceo », dist ele, « n'iés tu pas  
dedenz la cuve od tuz tes dras,  
si tu vei*e*s une semblance.  
Tu ne dez pas aver creance  
en tes oilz, que mentent *si* sovent. »  
Dist li vileins : « Jeo me repent !  
Chescun deit meuz creire e saver  
ceo que sa femme *li* dit pur veir,  
que ceo que cis faus oilz veient,  
que par veüe le foleient. »  
Par cest essample nus devise  
que mult meuz vaut sen e quointise  
e plus aïde a meinte gent  
que sis aveirs ne si parent.  


# Marie de France, n° 45. 


# Encore la femme et son amant.
D'un *autre* vilein voil ici cunter  
quë od s femme vit aler  
vers la forest sun dru od li.  
Aprés eus vet. Cil s'en fuï,  
si s'est dedenz le bois musciez,  
e cil returne tut iriez.  
Sa femme leidist e blasma ;  
e la dame li demanda  
pur quei parlast issi vers li ;  
e ses baruns li respundi  
qu'il ot veü sun lecheür  
ki li fist hunte e deshonur,  
*e* aler od li vers la forest.  
« Sire », fet ele, « si vus plest,  
pur amur Deu, dites me veir !  
Quidastes vus hume veeir  
aler od mei ? Nel me celer ! »  
« Jel vi », fet il, « el bois entrer. »  
— « Lasse », fet ele, « morte sui !  
Demain murrai u encore hui !  
A m*a* aiole avient *tut* autresi  
e a ma mere, kar jel vi :  
un poi devant lur finement,  
ceo fu sceü apertement  
que uns bachelers les cundueit,  
e que od eus autre rien n'aveit⁎.  
Or*e* sai jeo bien, pres est ma fins ;  
mandez, sire, tuz mes cusins,  
si departiruns nostre aveir !  
N'os el siecle plus remaneir ;  
od tute la meie partie  
me metrai en une abeïe. »  
Li vileins l'ot, merci li crie.  
« Lesser ester », fet il « amie !  
Ne departez de mei einsi !  
Mençunge fu quan que jeo vi. »  
— « N'*i* os », fet ele, « plus arester,  
kar de m'alme m'estut penser,  
ensurketut pur la grant hunte  
dunt tu as fet si grant cunte.  
Tuz jurz me sereit repruvé  
que vilement av*e*reie *vers vus* erré  
si vus ne *me* jurez serement  
si qu'il veient nostre⁎ parent,  
que n'en veïstes hume od mei.  
Puis afierez *la* vostre fei  
que jamés mot n'en sunerez  
ne ja*més* nel me repruverez. »  
— « Volunters, dame », il li respunt.  
A un muster ensemble vunt ;  
la li jura ceo que ele quist  
e plus asez qu'elë⁎ i mist.  
Pur ceo dit hum en repruver  
que femmes seivent enginner ;  
les vezïez e *li* nunverrrable  
unt un art plus ke li deable.  


# Marie de France, n° 46. 


# Les oiseaux et leur roi.
Des oiseaus dit que s'asemblerent  
a parlement, si esgarderent  
que entr'eus deüssent aver rei  
quis governast par dreite fei.  
Chescun dë eus numa le sun  
a fere cele electïun.  
Tuz esteient dunc esbaï  
quant del cucu oient le cri :  
ne surent quels oiseus ceo fu,  
mes que tut tens diseit cuccu.  
Mut le peot l'um de loinz oïr  
kar tut le bois fet retentir.  
Tuz diseient en lur gargun  
e afermerent par raisun  
que cil oisel, ke si chauntout  
e si grant noise demenout,  
deveit bien estre rei e sire  
de governer un grant empire ;  
s'il fust si pruz e si vaillanz  
en ses ovres cum en ses chanz,  
a seignur le vol*ei*ent aver.  
Mes il vol*ei*ent primes saver  
sun estre e sun cuntenement :  
pur ceo gardent cummunement  
ki deit aler en lur message.  
La mesenge, que mut est sage  
a parceivrë en verité,  
l'unt dici qu'a li enveié.  
La mesenge vola tut dreit  
dici a l'arbre u il esteit ;  
mut s'esteit pres de li asise,  
si l'esgarda par grant quointise.  
Ne preisa gueres sa manere,  
kar il feseit mauveise chere.  
Uncor*e* vodra plus haut munter,  
sun curage volt espruver :  
sur une branche en haut sailli,  
desur le dos li esmeulti.  
Unces li cuccu mot ne dist  
ne peiur semblant ne l'en fist.  
Arere s'en vet la mesange,  
le cuccu laidist e blastenge :  
ja de lui ne ferunt seignur.  
As autres dist la deshonur  
e la hunte qu'il li fist grant :  
« Unc ne mustra peiur semblant.  
S*i* uns granz oiseus li mesfeseit,  
mauveisement s'en vengereit,  
quant envers li ne se osa prendre,  
ki est de tuz oiseus la mendre.  
Eslisent tel ki seit vaillant,  
pruz e sagë e enpernant ;  
reis deit estre mut dreiturers,  
en justise redz e fiers. »  
A cel cunseil se sunt tenu,  
*e* si unt esgardé e veü  
que de l'egle ferunt lur rei ;  
*e* si vus sai bien dire pur quei :  
li egles ad bele grandur,  
si est asez de grant valur ;  
mut est sobres e atemprez :  
s*i* une feiz est bien saülez ;  
bien repot jeuner aprés,  
qu'il n'est de preie trpo engrés.  
Prince se deit bien resposer,  
ne *se* deit mie trop deliter,  
lui ne sun regné aviler  
ne la povre gent eissilier.  
Issi l'unt fet cum jeo vus di.  
Par cest essample *nus* mustre ici  
que hum ne deit pas fere seignur  
de mauveis humme jangleür,  
u n'i a si parole nun :  
tel se nobleie par tençun  
e veult manacer e parler  
que mut petit fet a duter.  


# Marie de France, n° 47. 


# Le paysan et son cheval.
D'un vilain nus cuntë ici  
quë aveit un cheval nurri.  
Tant l'ot gardé qu'il le vot vendre :  
deners en volt aver e prendre ;  
pur vint souz, ceo dist, le durra.  
Un sun veisin le bargena,  
mes ne vot mie tant doner ;  
al marché les covient aler.  
Cil a ki le cheval esteit  
otri' l'autre qu'il le larreit  
al pris que cil humme i⁎ metreit  
quë encuntre eus primes vendreit,  
desqu'il vendreient al marché ;  
de tutes parz l'unt otrïé.  
Quant el marché furent entré,  
un humme borne unt encuntré  
qui le destre oil aveit perdu ;  
ensemble od eus l'unt retenu,  
si li demandent sun avis  
que del cheval die le pris.  
Il lur respunt ke dis souz vaut  
s'il est ignels, *e* süef e haut.  
Cil ki le cheval bargena  
de la süe part l'otria,  
mes li autre le cuntredit,  
kar trop l'aveit preisé petit.  
Tant l'en ad dit e chastïé  
que a la justise l'*en* ad mené,  
si li mustra cument il fu ;  
e li vileins ad respundu  
ja sun cheval n'avra pur tant,  
ne li tendra cel covenant.  
Cil vot mustrer raisnablement  
que bien li deit tenir covent,  
quant pur lui ne fu mespreisez  
ne pur l'autre plus avilez ;  
unc nel cunut ne vel vit mes.  
Li vileins li ad dit aprés  
qu'il ne deit tenir sun esgart,  
kar *il* nel vit fors de l'une part ;  
pur ceo l'aveit demi preisié  
qu'il n'en veeit fors la meité ;  
ne pot mie d'un oil veeir  
quei li chevals deveit valeir.  
Icil ki entrë eus esteient  
e le vilein parler oieient⁎  
le turnerent en gaberie ;  
n'i ad celui ki ne s'en rie.  
Od sun cheval s'en est alez ;  
par bel parler s'est deliv*e*rez.  
Pur ceo volt ici enseigner  
e mustrer bien e doctriner,  
ki quë unc se sent entrepris  
e n'eit od sei ses bons amis  
ki li sacent cunseil doner,  
que bien se deit cuntreguaiter,  
si parler deit devant justise,  
que en sa parole ait tel cointise,  
par mi tute sa mesprisun,  
que seit semblable a la reisun.  
Li sages hum en grant destreit  
turne suvent sun tort en dreit.  


# Marie de France, n° 48. 


# Le voleur et la sorcière.
D'un larun cunte ki *se* giseit  
suz un buissun, si se dormeit.  
Une sorcere le trova,  
lez lui s'asist, si l'esveilla ;  
S'il cumença a cunseiller  
que tuz jurs tienge sun mester :  
ele par tut lui aidera  
en tuz les lius u il irra ;  
ne lui estut nïent duter,  
pur quei la voille reclamer.  
Dunc fut li leres sanz poür.  
Eissi avient que par un jur  
fu entrepris a larecin ;  
si l'i troverent si veisin,  
si li dïent qu'il ert penduz,  
kar malement s'est cuntenuz.  
Il ad la sorcere mandee,  
si l'ad a cunseil apelee,  
si li prie ke lui aidast.  
Cele li dist qu'il ne dutast,  
aseür fust e tut en pes.  
Quant des furches esteient pres,  
si l'apela li leres a si.  
« Dame », fet il, « deliv*e*rez mei ! »  
— « Va », fet ele, « ne dutez rien !  
Jeo te deliverai tresbien. »  
Quant el col li mistrent la hart,  
e cil cria de l'autre part  
la terce feiz a la sorcere  
que li membrast en queil*e* manere  
l'aseüra suz le buissun,  
ele respunt par faus sermun :  
« Puis cel' hure te ai bien aidé  
e meintenu e conseillé,  
mes ore te vei si demener  
que ne te sai cunseil duner.  
Purpense tei quei tu feras,  
ja par mei cunseil n'averas ! »  
Pur ceo chastie tute gent  
qu'il ne creient, Deus le defent,  
en augure n'en sorcerie ;  
kar trahiz est ki s'i afie ;  
le cors en est mis en eissil  
e l'alme vet en grant peril.  


# Marie de France, n° 49. 


# Le forgeron et la cognée.
Un fevres fist une cuinee  
bien trenchantë e bien forgee ;  
mes ne s'en pot de rien aider  
ne od li ne sot cument trencher  
deci qu'ele fust enmancee  
de aucun fust e apareillee.  
Al bois ala pur demander  
a chescun fust qu'il pot trover  
al quel il li loënt entendre,  
del queil il puisse mance prendre.  
Quant ensemble en eurent parlé,  
communement li unt loé  
qu'il prenge de la neire espine :  
neïs l'escorce e la racine  
en est mut dure a depescer ;  
de cel la peot bien enmancer.  
Li fevre*s* ad lur cunseil creü  
kar ne l'unt mie deceü.  
De l'espine ad la mance pris,  
si l'ad en sa cuinee asis.  
Od memes icele cuinee  
ad puis l'espine detrenchee ;  
mal gueredon li ad rendu,  
que de lui ot sun mance eü.  
Tut autresi est des mauvais,  
des tresfeluns e des engrés :  
quant uns produm les met avant  
e par lui sunt riche e manant,  
s'il se surpüent⁎ meuz de lui,  
tuz jurs li frunt hunte e ennui ;  
a celui funt il tut le pis  
ki plus al desus les ad mis.  


# Marie de France, n° 50. 


# Le loup et le mouton.
Jadis avient que un lu pramist  
que char ne mangereit, ceo dist,  
les quarante jurs de quareme ;  
a tant en aveit mis sun esme.  
En un bois trova un mutun  
cras e refait, sanz la toisun.  
A sei meimes demanda :  
« Qu*ei* est ceo », fet il, « que jeo vei la ?  
Ceo est un mutun, m'est avis.  
Si pur ceo nun que j*eo* ai pramis  
que nule char ne mangereie,  
de sun costé me refereie⁎.  
Or*e* ait », fet il, « dit grant folie !  
Jeol vei tut sul sanz cumpainie ;  
ceo m'est avis, si jeo nel gart,  
teus i vendra d'aucune part  
que l'en merra ensemble od sei,  
si nel larra nïent pur mei.  
Jeol puis *bien* prendre pur un mutun,  
sil mangerai pur un saumun ;  
meuz vaut li saumun a manger,  
e sil peot l'um vendre plus cher. »  
Si vet de humme de mauvais quer :  
il ne peot lesser a nul fuer  
sun surfet ne sa glutun*e*rie ;  
ja encuntre sa lecherie  
humme ne femme lecheresse  
ne gardera vou ne pramesse.  


# Marie de France, n° 51. 


# Le singe et son enfant.
Une singesse ala mustrant  
a tutes bestes sun enfant  
— e cil la teneint pur fole  
e par semblant e par parole –  
tant que a un liun le ala mustrer ;  
si li comence a demander  
s'il fu mut beus, e il li dit  
unc plus leide beste ne vit ;  
porter li ruve a sa meisun,  
e si record*e* ceste reisun :  
chescun gupil prise sa cüe  
si se merveille que ele est süe.  
Cele s'en va triste et dolente.  
Un urs encuntre en mi la sente.  
Li urs estut, si l'esgarda ;  
par quointise l'areisuna.  
« Vei jeo », fet il, « ileoc l'enfant  
dunt les bestes parolent tant,  
que tant par est beus et gentilz ? »  
- « Oïl », fet ele, « *ceo* est mes filz. »  
- « Bailez le ça tant que jol bes ;  
kar jeol voil veer de plus pres. »  
Cler li baile, e il le prent,  
si l'ad mangé hastivement.  
Pur ceo ne dev*e*reit nul mustrer  
sa priveté ne sun penser.  
De tel chose peot hum joïr  
que ne peot mie a tuz pleisir ;  
par descov*e*rance vient grant mal,  
n'est pas li secles tut leals.  


# Marie de France, n° 52. 


# Le dragon et l'homme.
Ore cunterai d'un dragun  
qu'un vilein prist a cumpainun,  
e cil suvent li premetteit  
que leaument lui servireit.  
Li dragun le vout esprover  
cum *il* se poeit en lui fïer :  
un oef li cumanda a garder,  
si li dist qu'il voleit errer.  
De l'oef garder mut li preia.  
E li vileins li demanda  
pur quei li cumandot einsi ;  
e li draguns li respundi  
que dedenz l'of ot enbatu  
trestut sa force e sa vertu ;  
tost sereit mort, s'il fust brusez.  
Quant li dragun fu esloinez,  
si s'est li vileins prupensez  
que li'of n'ert pur lui garder :  
par l'of ocira le dragun,  
sun or av*e*ra tut a bandun.  
Quant li of esteit depesciez  
e li dragun fu repeirez,  
l'escale vit gisir a tere,  
si li cumença a enguere  
pur quei ot l'of si mesgardé.  
Or*e* seit il bien sa volenté,  
bien aparceit sa tricherie :  
departi est lur cumpainie.  
Pur ceo nus dit en cest sermun  
que a tricheür ne a felun  
ne deit l'um comander sun or  
ne sa vie ne sun tresor.  
En coveitus në en aver  
ne se deit nul trop afïer.  


# Marie de France, n° 53. 


# L'ermite.
D'un reclus cunte ki aveit  
un vilein, que od lui esteit.  
Quant li reclus de Deu parlat,  
e li vileins li demandat  
pur quei Adam manga le fruit,  
par quei le people aveit destruit,  
e, quant il la pume manga,  
pur quei Deu ne li parduna ;  
al reclus suvent en pesa,  
tant que *a* une feiz se purpensa  
que le vilein apeisereit  
de la demande qu'il feseit.  
Une grand*e* gate demanda,  
sur une table l'adenta ;  
une suriz ot desuz mise.  
Puis defendi que en nule guise  
al vilein qu'il n'i adesast  
ne ke desuz ne regardast ;  
kar il ireit a un muster  
a ureisun pur Deu preer.  
Quant li reclus s'en fu alez,  
si s'est li vileins purpensez  
que grant merveille li sembla  
de la gate quë il garda ;  
ne se pot mië astenir  
qu'il ne la voille descovrir  
pur veer *i*ceo ke desuz fu.  
Quant la osta, si ad veü  
la suriz ke lui eschapa.  
Mes, quant sis sires repeira,  
mut s'en curuça durement,  
si demanda par maltalent  
pur quei ot la gatë ostee,  
n'ot sa desfense pru gardee.  
Le vilein li respunt aprés :  
« Sire », fet il, « jeo ne poi mes :  
u li queors me deüst partir,  
u jeo l'alasse descov*e*rir. »  
— « U est la suriz devenue ?  
Pur quei ne l'as tu detenue ?  
La folie *vus* fust pardonee. »  
— « Tost », fet il, « me fu eschapee. »  
— « Ami », fet il, « or les ester !  
Ne voilez mes Adam blamer,  
si le fruit de l'arbre manga  
que nostre sire li *de*vea :  
li deables li cunseilla,  
que par sa femme l'enginna  
e li pramist si grant honur  
que per sereit al Creatur. »  
Pur ceo ne deit nul encuper  
autrui fesance ne blamer  
ne mettre fame sur sun preme ;  
chescun reprenge sei meismes.  
Tel quide blamer le fet d'autrui  
que meuz dev*e*reit reprendre lui.  


# Marie de France, n° 54. 


# Le paysan en prière demandant un cheval.
D'un vilein cunte ki entra  
en un muster e si ura.  
Un sun cheval aveit mut cher,  
si l'atacha hors del muster.  
A Deu requist qu'il li aidast  
*e* que un autre*tel* cheval li donast.  
Tant cum fist cestë ureisun,  
sun cheval emblent li larrun.  
Quant il fu del muster eissuz,  
si esteit si cheval perduz.  
Arere vet hastivement,  
si prie Deu devotement  
que autre chose ne requereit  
n'autre cheval mar li dureit,  
mes face li aver le suen,  
kar il n'av*e*ra jamés si buen.  
Pur ceo ne deit nul hum preier  
de plus aver qu'il n'a mester :  
ceo gart que ke Deus li ad doné,  
si li suffise en leauté.  


# Marie de France, n° 55. 


# La prière stupide d'un paysan.
Un vilein ala al muster  
suventefeiz pur Deu prier.  
A Deu requist qu'il li eidast  
e que sa femme cunseillast  
e ses enfanz e nului plus ;  
ceste preere aveit en us.  
Sovent le dist od si haut cri  
que un autre vilein l'entendi,  
si li respunt hastivement :  
« Deus te maudie omnipotent,  
ta femme e tes enfanz petiz,  
e nuls autres ne seit maudiz ! »  
Par ceste essample volt retreire chescun deit tel*e* priere feire  
quë a la gent seit pleisable  
e qui a Deu seit acceptable.  


# Marie de France, n° 56. 


# Le paysan et le choucas.
D'un vilein cunte ki aveit  
une caue qu'il nurisseit ;  
tant la nurri que ele parla.  
Un sun veisin la li tua.  
Cil s'en clama a la justise,  
si li cunta en queile guise  
icil oisel suleit parler  
les matinees e chanter.  
Li juges dit qu'il ot mesfet ;  
celui fist sumundrë a pleit.  
De cordewan prist une pel,  
si l'ad mise suz sun mantel ;  
l'un des chés leise dehors pendre,  
que li juges deüst entendre  
qu'il li aporte pur luier,  
que de sun pleit li deive aider.  
Le mantel suvent entr*e*ovri,  
tant que li juges le choisi.  
L'autre vilein fist apeler  
quë ert venu a lui clamer ;  
de la caue li demanda  
quei ceo esteit que ele chanta  
e queil*e* parole ele diseit.  
Cil respundi qu'il ne saveit.  
« Quant tu », fet il, « rien ne saveies  
ne sa parole n'entendeies  
ne nïent n'esteit sa chançons,  
ne tu n'en deiz aver respuns. »  
Cil s'en ala sanz sa dreiture  
pur le lüer dunt cist prist cure.  
Pur ceo ne deit prince ne reis  
ses cumandementz ne ses leis  
a coveitus mettre en bailie ;  
kar sa dreiture en ert perie.  


# Marie de France, n° 57. 


# Le paysan et le lutin.
D'un vilein cunte ke prist ja  
un folet que lung tens gueita  
cil lui dona treis uremenz,  
pur quei il nel mustrast as genz.  
Le vilein fu joius e lez.  
Quant a⁎ sa femme est repeirez,  
les deus uremenz li dona,  
un en retient, pru nel garda.  
Eissi furent bien lungement  
qu'il n'i firent nul urement,  
desquë a un jur qu'il aveient  
a un manger, u il esteient,  
de une berbiz l'eschine e l'os  
dunt la meüle apareit fors.  
La femme en ot grant desirer,  
mes ne la pot aver as meins ;  
si ad uré ke li vileins  
eüst tel bek, mut li plereit,  
lung cum li witecocs aveit.  
Eissi avient cum ele ura ;  
e li vileins s'esmerveila,  
si ad uré que en veie fust  
e que sun vis meismes eüst.  
Deus uremenz unt ja perduz  
que nuls n'en est a bien venuz.  
A pluseurs est si avenuz :  
suventesfez i unt perduz  
ki trop creient autri parole,  
que tut les deceit e afole.  
Li fous quide del veizïé  
quel voillë aver cunseillé  
si cume sei, mes il i faut,  
kar tant ne seit ne tant ne vaut.  


# Marie de France, n° 58. 


# Le renard et le reflet de la lune.
D'un gupil dit quë une nuit  
esteit alez en sun deduit.  
Sur une mare trespassa ;  
quant dedenz l'ewe regarda,  
l'umbre de la lune ad veü,  
mes ne sot mie quei ceo fu.  
Puis ad pensé en sun curage  
qu'il ot veü un grant furmage.  
L'ewe comencë a laper ;  
tresbien quida en sun penser,  
si l'ewe de la mare ert mendre,  
que le furmage peüst bien prendre.  
Tant ad beü que'il creva :  
ileoc cheï, puis ne leva.  
Meint humme espeire, utre dreit  
e utre ceo qu'il ne dev*e*reit,  
*a* aver tutes ses volentez,  
dunt puis est morz e afolez.  


# Marie de France, n° 59. 


# Le loup et le corbeau.
D'un lu cunte ke vit jadis  
u un corbel s'esteit asis  
sur le dos dë une berbiz.  
Li lus parla od nobles diz :  
« Jeo vei », fet il, « mut grant merveille :  
le corp sur le dos d'une oweille.  
Set la u siet, dit ceo que dit,  
fet ceo que fet sanz cuntredit :  
mal ne crent il de nule rien.  
Si j*eo* i seïsse, jeo sai bien  
que tute gent me hüereient ;  
de tutes parz m'escriereient  
que jeo la vodreie manger ;  
ne me larreient aprismer. »  
Issi est il del tricheür :  
en esfrei est e en poür  
- sa conscïence le reprent –  
que tuz cunuissent sun talent.  
Forment li peise del leal,  
quë hume ne tient ses fez a mal.  


# Marie de France, n° 60. 


# Le coq et le renard.
D'un cok recunte ki estot  
sur un femer e si chantot ;  
par delez li vient un gupilz,  
si l'apela par muz beaus diz.  
« Sire », fet il, « mut te vei bel,  
unces ne vi si gent oisel ;  
clere voiz as sur tute rien :  
fors tun pere, que jo vi bien,  
unces oisel meuz ne chanta ;  
mes il *le* fist meuz, kar il cluna. »  
— « Si puis jeo fere », dist li cocs.  
Les eles bat, les oilz ad clos ;  
chanter quida plus clerement.  
Li gupil saut e si le prent ;  
vers la forest od lui s'en va.  
Par mi un champ, u il passa,  
current aprés tut li pastur ;  
li chiens le hüent tut entur :  
veit le gupil, ki le cok tient ;  
mar le guaina si par eus vient !  
« Va », fet li cocs, « si lur escrie  
que sui tuens, ne me larras mie. »  
Li gupil volt parler en haut,  
e li cocs de sa buche saut ;  
sur un haut fust s'en est muntez.  
Quant li gupilz s'est reguardez,  
mut par se tient enfantillé,  
que li cocs l'ad si enginné ;  
de maltalent e de dreit' ire  
la buche cumence a maudire,  
ke parole quant dev*e*reit taire.  
Li cocs respunt : « Si dei jeo faire :  
maudire l'oil ki volt cluiner  
quant il deit guarder e guaiter  
que mal ne vienge a sun seignur. »  
Ceo funt li fol : tut li plusur  
parolent quant deivent teiser,  
teisent quant il deivent parler.  


# Marie de France, n° 61. 


# Le renard et la colombe.
D'un columb cunte ke jadis  
sur une croiz s'esteit asis.  
Un gupil vient desuz, sil vit.  
En haut parla, si li a dit :  
« Pur quei seiez⁎ », fet il, « lasus  
en si grant vent ? kar descent jus,  
si seez od mei en cest abri⁎ ! »  
— « Jeo ne l'os fere », ceo respundi.  
— « Pour nïent as poür de mei,  
si te sai bien dire pur quei.  
Jeo fu ore ainz a un cunté,  
u grant peoplë ot asemblé.  
Un brief i vient de part le rei  
quë a mandé par dreite fei  
que beste a autre ne mesface  
n'a nul oisel ; ja Deu ne place  
que entre eus ait mes si feite guere !  
Pes veut mettre dedenz sa tere ;  
ensemble purrunt mes aler  
oiseus e bestes, en peis jüer. »  
« Dunc descendrai », fet li culums.  
— « Mes jeo vei la lez ces buissuns  
deus chevalers mut tost aler,  
si funt deus chiens od eus mener. »  
Dist li gupilz : « Sunt il bien pres ? »  
« Il chevachent », fet il, « adés. »  
— « Meuz est que en cele grave voise  
que par euls eie estrif ne noise.  
Il n'unt pas tuz le bref oï  
ki vient del rei, jol vus afi :  
ne m'estuv*e*reit pas remüer,  
si *tuz* l'eüssent oï cunter ».  
Si vet des feluns veizïez :  
par eus sunt plusurs enginnez  
par parole, par faus sermun  
cum li gupilz fist le colum.  


# Marie de France, n° 62. 


# L'aigle, l'autour et les colombes.
Li egles est des oiseus reis,  
pur ceo qu'il est pruz e curteis ;  
li osturs est sis senescaus,  
que n'est*eit* mie del tut leiaus.  
Li elges sist par un grant chaut  
sur la branche d'un cheine en haut.  
Li ostur sist plus bas de lui,  
garda aval, si ot ennui  
des colums que desuz vol*et*oënt,  
jus a la tere entre eus juoënt.  
« Vus vus jüez », fet il, « suz mei ;  
mes, si li egles, nostre rei,  
*se* fust d'ici un poi remüez  
e sur un autre fust volez,  
li gius ireit en autre guise ;  
jeo fereie de vus justise ! »  
Pur ceo ne deit princes voler  
seneschal de grant fierté aver  
ne coveitus ne menteür  
si nel veut fere sun seignur.  


# Marie de France, n° 63. 


# Le cheval et la haie.
Un cheval vit u herbe crut  
dedenz un pré, mes n'aparut  
la haie dunt fu clos li prez :  
al saillir enz s'est esteillez.  
Ceo funt plusurs, bien le savez :  
tant coveitent lur volentez  
ne veient pas queile aventure  
en vient aprés pesante e dure.  


# Marie de France, n° 64. 


# L'homme, le cheval et le bouc.
Un riches hum, ceo dit, aveit  
un cheval, que vendre voleit,  
e un sun buc tut a un pris.  
Pur vient souz *ceo* dist a ses amis  
que chescun d'eus voleit duner,  
si nul les vousist achater.  
Uns marcheanz les bargena :  
le cheval dit qu'il retendra,  
mes li bucs n'en valeit nient.  
Li riches hum par maltalent  
dit que ambedeus achatereit  
u ambesdeus les i larreit.  
Veer pöez del nunsavant  
que sun mal us prise autretant  
cume sun bon tut oël*e*ment ;  
ne peot lesser sun fol talent.  


# Marie de France, n° 65. 


# Les loups et l'escarbot.
Ci nus recunte cum uns lus  
en une grave jut tut suls.  
Desuz la cüe aval li entre  
un escarboz deci al ventre.  
Li lus saut sus, si s'esveilla ;  
mut anguissusement cria.  
Tant se vultra e tant sailli  
que li escarboz s'en reissi.  
Quant li lus l'esgarda e vit,  
mut par li fu en grant despit.  
« Allas », fet il, « dolenz, cheitifs,  
ki dedenz mei t'esteies mis ! »  
Li escarboz ad respundu :  
« Certes », fet il, « bien est sceü  
que jeo vail asez meuz de tei,  
quant tu demeines tel buffei.  
Ore asemble ta cumpainie  
e ceus que te sunt en aïe,  
e jeo asemblerai mes genz  
e mes amis e mes parenz ;  
demain tenum une bataille !  
En mi cel champ seit sanz faille ! »  
Li lus l'ad issi otrïé.  
Pur ses eidanz ad enveié.  
Li escarboz manda les ees ;  
n'en i aveit un sul remés,  
ne grosse musche ne cornet  
ne bone wespe ne wibet.  
Quant il deveient aprismer,  
li lu volt les uens enseigner ;  
cunseil, ceo dit, lur estut prendre :  
s'il se veut vers eus defendre,  
chescuns estut garder sa cüe,  
u il irrunt a male voue.  
Li cerfs lur dist : « *E* nus nus bendums !  
De cele part nus estupums  
qu'il ne puissent de la entrer !  
Dunc purrum nus plus ferm ester. »  
Issi l'unt fet cummunement ;  
bendé se sunt mut fermement.  
Mes, quant ceo vint a l'asemblee,  
une wespe s'est esdrescee,  
si puint le cerf par les costez  
e il sailli tuz esfreez,  
qu'il se mesfit vileinement  
e la bende desrump et fent.  
Ceo dit li lus, ki esteit pres :  
« Seignus, pur Deu, n'i est*ei*um mes !  
Mut par nus est mesavenu  
quant li lïen sunt derumpu.  
Fuium nus en hastivement !  
Si nus demurum *i*ci neient,  
n'i av*e*ra ja un sul de nus  
n'eit suz la cüe treis u dous⁎. »  
Cest essample nus dit de ceus  
ki despisent les menurs de eus :  
tant les avillent de lur diz  
quë al grant busuin sunt honiz,  
e meuz se seivent cil eider  
la u il unt greinur mester.  


# Marie de France, n° 65b. 


# Les loups.
Par veille essample *re*cunte ici  
que tuit le lu sunt enveilli  
en cele pel u il sunt né ;  
la remainent tut lur eé.  
Ki sur le lu meïst bon mestre  
quil doctrinast a estre prestre,  
si sereit il tut dis gris lus  
fel e engrés, leiz e hidus.  


# Marie de France, n° 66. 


# L'autour et le rossignol.
Ci nus recunte d'un ostur,  
ki sur le fust s'asist un jur,  
u li russinol ot sun ni  
e ses oiselez bel nurri.  
A sei le⁎ prist a rapeler,  
si li cumanda a chanter.  
« Sire », fet il, « jo ne purreie,  
tant cum si pres de mei vus veie.  
Si vus pleseit a remüer  
e sur u autre fust voler,  
jeo chantereie mut plus bel ;  
ceo seivent tuit cist autre oisel. »  
Autresi vet de mainte gent :  
ne püent pas seürement  
la u il dutent, bien parler,  
si cum la u n'estut duter.  


# Marie de France, n° 67. 


# Le corbeau qui trouve des plumes de paon.
Del corbel cunte ki trova  
par un chemin, u il ala,  
plumes e pennes d'un poün,  
si s'esguarda tut envirun :  
plus vil se tient nul oisel  
pu ceo qu'il ne se vit si bel.  
Tutes ses plumes esraça,  
quë une sule n'i leissa ;  
des pennes al poün s'aürne,  
trestut sun cors bel en aturne ;  
puis s'asembla od les poüns.  
Ne semblot par lur cumpainuns ;  
od les eles le debatirent,  
e si pis purent, pis li firent.  
Dunc s'en revolt as corps aler,  
si cum einz fist, corp resembler ;  
mes il l'unt tut descuneu,  
si l'unt ocis e debatu.  
Ceo peot hoem veer de plusurs  
ki aver unt e granz honurs :  
uncor*e* vodreient plus cuillir  
ceo qu'il ne poënt retenir ;  
ceo qu'il coveitent n'unt il mie,  
e le lur perdent par folie.  


# Marie de France, n° 68. 


# Le lion et le renard.
Un lïon fu mut desheitez,  
de mal suspris e empeirez.  
Tutes les betes i alrent :  
entre eus distrent e esgarderent  
que hum le deüst mediciner,  
si nuls *en* seüst cunseil trover.  
Al gupil se tiendrent plusur,  
que de bestes set le retur  
e as oiseus reset parler,  
mecine quere e demander.  
Par message le funt somundre,  
e le gupil estut respundre ;  
lez la sale s'esteit mucez,  
kar quointes ert e veiziez.  
Li leün mut se curuça ;  
le lu, sun provost, apela,  
demanda lui pur quei ne vient.  
Li lus respunt : « Rien nel detient  
fors l'engresté de sun curage,  
kar j*eo l*i enveiai⁎ mun message.  
Amener le ferai e prendre,  
vus le feites defeire u pendre,  
sil chastïez si fierement  
que sample prengnent si parent. »  
Li gupil ot qu'il fu jugez,  
mut durement s'est esmaiez ;  
pas pur pas est avant venuz,  
que des bestes fu bien veüz.  
« U as esté *tant* ? » fet li leüns,  
e cil li dit en sun respuns :  
« Si m'aït Deus, beus sire reis,  
ne sai quei fesissë anceis  
que mescine eüsse trovee ;  
puis ai erré meinte jurnee  
que oï vostre comandement.  
En Salerne fui vereiment,  
si vus unt li mire mandé,  
ki oïrent vostre enfer*me*té,  
que un lu seit escorcié tut vifs,  
si seit li sanc en la pel mis  
sur vostre piz desque a demain :  
de vostre mal vus rendra sain. »  
Le lu pernent, kë ileoc fu ;  
vif l'escorcent, tant l'unt tenu ;  
al lïun unt la pel bailé.  
E cil s'en vet a grant hasché ;  
al soleil se sist pur garisun,  
la vindrent musches e taün,  
sil despuinstrent mut malement.  
Li gupilz *i* vient tut quointement,  
si li demanda quei la f*es*ist  
que sanz chapel ileoc s'asist.  
« Tes guanz », fet il, « vei depescez  
Autre feiz seez chastïez  
que autre ne deiz par mal tenir,  
que sur tei deive revertir. »  
Tel purchace le mal d'autrui  
que cel meme revient sur lui,  
si cum li lus fist del gupil,  
qu'il voleit mettre en eissil.  


# Marie de France, n° 69. 


# Le renard et l'ourse.
D'un gupil nous recunte e dit  
quë une urse trova e vit.  
Forment li preia e requist  
que ele suffrist que li fesist.  
« Teis », fet ele, « mauvais gupilz,  
mut par i es cheitfis e vilz ! »  
— « Jeo sui », fet il, « tels cum jeo suil,  
sil te ferai estre tun voil. »  
— « Fui », fet ele, « leis më ester !  
Si jeo t'en oi ja mes parler,  
tenir te purras pur bricun :  
jeo te bat*e*rai od mun bastun ! »  
Tant l'a li gupilz enchacie  
que l'urse s'est mut curucie.  
Aprés curut pur lui ferir,  
e il fuï pur lui trahir,  
tant qu'il la meine en un buissun.  
*E* les espines tut envirun  
l'unt entaché e encumbré  
e par la pel l'unt detiré,  
se ke ne pot avant aler  
pur nule rien ne returner.  
Dunc *re*vient li gupil par derere ;  
sur li sailli cume trichere.  
L'urse cumença *dunc* a cria ;  
puis si li prist a demander :  
« Mauveis gupil, quei feras tu ? »  
Li gupilz li ad *tost* respundu :  
« Ceo que jeo t'oi », fet il, « preié,  
dunt tu m'aveies manacié. »  
Ceo deit ester e remaner,  
que pruz hume dira pur ver :  
as vezïez est bien avis  
que lur parole est en tel pris  
cum li engins de meinte gent,  
que par cunsel venquent suvent.  


# Marie de France, n° 70. 


# Le lion malade.
Un lïun fu de mal grevez,  
si ad tuz ses baruns mandez :  
mires voleit que li quesissent,  
que de sun mal le guaresissent.  
Tuz li dient ja ne guarrat,  
si queor de cerf mangé nen at.  
Dunc assemblent lur parlement.  
Mandez i fu, n'i vient nient ;  
kar si parent e si ami  
l'en aveint devant garni.  
Un' autre fez i fu mandez,  
e il i vient tut esfreez.  
Dunc li distrent que'il voleient  
sun queor aver, si l'ocireient.  
Li cerfs l'oï, si s'en ala ;  
a grant peine lur eschapa.  
La terce fez le remanderent,  
e il i vient ; dunc le tüerent.  
Einz qu'il par fust bien escorcez,  
s'est li gupilz tant aprismez  
qu'il lur aveit le quor emblé⁎,  
si l'ad mangé e devoré⁎.  
Quant il voleient avant porter,  
si nel porent mie trover.  
Entr'eus en tienent mut grant pleit,  
si demandent ki ceo ad fait :  
ki le quor lur aveit emblé,  
grant huntë ot fet e vilté.  
Les bestes ki esteint pres  
surent le gupil mut engrés,  
a felun e a *mut* veizïe :  
dient qu'il ad le quor mangié.  
Dunc unt le gupil apelé,  
si li unt le quor demandé.  
Il lur jura par serement  
que'il ne l'ot emblé nient.  
« Seignurs », fet il, « je*o* afierai  
quë unces le quor ne mangai.  
Pire sereie d'autre beste ;  
hum me deüst trencher la teste,  
s*i* encuntre le mal mun seignur  
eüsse fet tel deshonur.  
Ore en irum devant le rei !  
Venez ! *Si* seez ensemble od mei !  
Jeo me derainerai tres bien  
que ne me mescrerra de rien. »  
Dunc en vunt devant le leün,  
si li mustrerent la raisun ;  
del quor dient qu'i l'unt perdu.  
Dunc a li gupil respondu :  
« Sire », fet il, « ceo m'est avis  
il veulent mettre en cest païs  
ceo que ja n'ert në unc ne fu  
ne que jamés n'i ert veü.  
Quant li cerf fu a curt mandé  
e pur oscire aresuné,  
a grant peine s'en eschapa.  
Quant terce feiz i repeira,  
sacez qu'il n'aveit point de quer ;  
kar il n'i venist a nul fuer.  
Mut fereie ke desleaus,  
trop sereie mauveis e faus,  
si jeo *en*cuntre vostre santé  
lur eüsse le quor *issi* emblé. »  
Li liuns respunt que ver*i*té dist :  
s'il queor eüst, ja n'i venist.  
« Bien devum le gupil lesser,  
que seins s'en puisse repeirer. »  
Par meimes ceste raisun,  
quant fols prent sage a cumpainun,  
si nule rien deveient partir,  
le sage *se* set al meuz tenir,  
par parole l'autre deceit ;  
sa mençunge pur verté creit.  


# Marie de France, n° 71. 


# Le loup et le hérisson.
Del lu dit e del heriçun,  
que jadis furent cumpainun.  
Li hiriçuns deveit ester  
cuntre les chiens e desturber ;  
a lui les deveit faire entendre,  
quant li lus ireit preie prendre.  
Un aignel prist li lus un jur,  
si l'escrierent li pastur.  
Les chiens li vunt aprés huant,  
e il s'en vet al bois fuiant ;  
le⁎ heriçun leist entrepris.  
Quant il l'apele e dit : « Amis,  
pur amur Deu, vien mei eider,  
tu ne me deiz mie lesser »,  
li lus respunt : « Aïe tei !  
Kar ja cunseil n'avras pur mei. »  
Li hiriçuns li ad prié :  
« Baisez mei dunc par charité !  
A mes enfanz purras cunter  
e par enseines remembrer  
que ore sunt povre e orphenin,  
ke mei leissastes el chemin. »  
Li lus beisa le hyriçun,  
e il s'aert a sun mentun ;  
a ses levres s'est atachez  
*e* od ses broches⁎ ferm afichez.  
U il vousist u ne deinast,  
al lu estut qu'il l'aportast.  
Quant el bois fu od lui venu  
li hyriçun est descendu ;  
sur un aut chenë est munté.  
Dunc s'esteit li lus recordé,  
si li pria qu'il descendist  
devant les chiens, sil defendist.  
Li hyriçuns li respunt tant :  
« Amis », fet il, « va t'en avant,  
si te joïs de tun aignel !  
La char en aies e la pel,  
si tu te puis des chiens garir ;  
kar jo ne quer rien partir.  
Sul me eüssez ore einz lessé,  
mes jo t'ai bien suzveizïé. »  
Ceo peot hum veer del felun,  
ke veut trahir sun cumpainun :  
il meismes est encumbrez  
la u li autre est deliv*e*rez.  


# Marie de France, n° 72. 


# L'homme et le serpent.
Del vilein e de la serpent  
nus cunte ici cumfeitement  
eurent ensemble cumpainie  
e leauté e fei plevie.  
La serpent al vilein preia  
e par amur li demanda  
que leit li aportast suvent  
deus feiz le jur par tel covent  
que grant sen li enseignereit  
e ke riche hume le fereit ;  
si li mustra sun estre, u fu  
e u lung tens aveit jeü,  
dedenz une piere cavee  
u ele s'esteit arestee.  
Li vilein ne *l'*ad pas ublïé  
que li në ad lait aporté ;  
ele li duna mut grant or,  
si li enseigna un tresor,  
sa tere li fist bien arer,  
si li enseigna a semer,  
tant li duna or e argent  
que merveille fu a la gent ;  
mes bien li dist qu'il le perdreit,  
de quel hure ke li plareit,  
si il de rien li mesfeseit ;  
kar bien e mal fere poeit.  
Li vilein, quant vient a meisun,  
*a* sa femme cunte la raisun  
qu'il ot oï de la serpent.  
Ele *li* respunt hastivement,  
s'il en voleit sun cunseil feire,  
qu'il en purreit a bon chef treire :  
ocie la, si fera *mut* bien,  
puis ne l*a* crendra de nule rien ;  
en dute en est, *ore* en sa merci,  
bien se deit deliv*e*rer de li,  
n'av*e*ra dute de sun mesfet ;  
le buket li port*e* plein de leit,  
puis si l'asie⁎ a tere jus,  
si s'e traië un poi ensus ;  
quant la serpent vendra avant,  
sa hache tienge bien trenchant,  
si la fierge si durement  
que n'i ait mes recovrement.  
Li vilein dit ke si fera.  
Le leit ad pris, od tut s'en va ;  
le buket mist devant la piere,  
puis si se traist un poi ariere.  
La serpent vint⁎, si voleit beivre  
et li vilains la volt deçoivre ;  
la hache hauce por ferir.  
Le cop oï venir aneire,  
en la piere se met dedenz,  
e li vileins s'en va dolenz.  
Ne demurra mes que al demein  
tutes⁎ les berbiz al vilein  
furent en la faude trovees :  
la serpent les ot acurees.  
Sun enfant ocist el berçuel⁎,  
dunt li vileins ot mut grant doel.  
Par maltalent, par dreitë ire,  
*a* sa femme cumença a dire :  
« Femme », fet il, « cunseille mei !  
Cist mal m'est avenu par tei :  
tu me donas cunseil de mal,  
fol e felon e desleal. »  
Ele respunt a sun barun :  
« Jeo ne sai cunseil ne mes un,  
fors tant que tu voises a li,  
si li criez pur Deu merci. »  
Al vilein est tart qu'il i aut.  
Plein buket prent de lait tut chaut ;  
devant la piere a la serpent  
en est venu dutusement.  
Sa cupe bat, merci cria,  
e la serpent li demanda  
quei il quert la u tut sun leit.  
« Merci », fet il, « de mun mesfait,  
que nus fuissums ici amis  
cum nus avums esté jadis ! »  
- « Nenil, nenil », fet ele, « mestre,  
ceo ne purreit en nul sens estre.  
Autrement poüm nus *entre*amer :  
si tu me veulz leit aporter  
issu cum tu einceis fesis,  
bien t'ert rendu, jol te plevis.  
Le buket metras devant mun us,  
e puis si te trarras ensus.  
Ne te voil pas veer si pres,  
kar jeo ne te crerrai jamés ;  
ne sai cument jeo te crerreie,  
tant cum en ceste pere veie  
le cop ke ta hache i feri.  
E jeo le sai tres bien de fi,  
quant le berz verras devant tei,  
u tes enfes fu mort par mei,  
que de mei t'estut remembrer ;  
tu ne me purras ublïer  
sulunc iceste mesestance.  
Tel amur e tel bienvoillance  
cum entre nus devum aveir,  
sanz mal fere, sanz mal voleir,  
icest otrei que nus aiums,  
si ke jamés ne nus creüms. »  
Issi est suvent avenu :  
de pluseurs femmes est sceü  
que si cunseillent lur seignur  
ke lur reverte a deshonur ;  
meinte femme cunseille a feire  
ceo dunt a plusurs nest cuntraire.  
Sages hum ne deit pas entendre  
ne a fole femme cunseil prendre,  
cum fist icist par sa vileine,  
dunt il ot puis travail e peine :  
mut eust grant aveir guainé,  
si el*e* ne l'eüst forscunseillé.  


# Marie de France, n° 73. 


# Le mulot qui cherche à se marier.
Jadis fu si enorguilliz  
li mulez, que resemble suriz,  
qu'il ne voleit en sun parage,  
en sun semblant, en sun lignage  
femme quere, que'il preisist ;  
jamés n'av*e*ra femme, ceo dist,  
s'il ne la treve a sun talent.  
La fille al plus haut element  
vodra li mulez demander :  
al soleil en ala parler.  
Pur ceo qu'il esteit li plus haut  
e en esté puissant e chaut,  
lui prie sa fille a muiller ;  
kar ne sot a plus haut aler.  
Li soleil dist qu'il voist avant,  
si trovera un plus puissant :  
la nue *que* l'enumbre e *fet* obscure ;  
ne put parer, quant sur lui cure.  
Li mulez a la nue vient,  
e dit que si puissant la tient  
que sa fille volt demander.  
El*e* li rova avant aler ;  
par raisun lui vodra mustrer  
que plus puissant purra trover :  
ceo est li venz — ki bien esgart –  
que, quant il vente, la depart.  
Fet li mulez : « A lui irai,  
jamés ta fille ne prendrai. »  
Idunc en est alez avant,  
si li ad dit cumfeitement  
la ue l'i ot enveié,  
si li ot dit e enseigné  
qu'il ert la plus forte creature,  
en sa force n'aveit mesure :  
tutes autres riens departeit,  
quant il ventot, tut destrueit.  
Pur ceo voleit sa fille prendre,  
ne voleit mes aillurs entendre,  
pur ceo qu'il ot oï⁎ cunter  
que rien nel pot cuntreester.  
Li venz respunt : « Tu as failli ;  
femme n'averas pas ici.  
Plus fort i a ke jeo ne sui,  
que mut sovent me fet ennui ;  
encuntre mei si fort esteit  
ne li chaut rien de mun forfeit ;  
*ceo* est fet il li granz murs de piere,  
que tuz jurz est forte e entiere.  
Unces ne l*e* poi depescer  
ne par venter afieblier ;  
e me rebut si fort ariere  
que n'ai talent ke le requere. »  
Li mulez li respundi tant :  
« De ta fille n'ai dunc talant ;  
ne dei plus bas femme choisir  
que a mei ne deie apurtenir ;  
femme prendrai a bon eür.  
Ore en irai desquë al mur. »  
Alez i est, sa fille quist.  
« Tu as », fet ele, « meserré,  
si n'as mis bien esgardé.  
Ki pur iceo ça t'enveia,  
ceo m'est avis qu'il te gabba :  
plus fort verras uncorë hui,  
a ki jo unc ne cuntr*e*estui. »  
— « Ki est ceo dunc ? », li mulez respunt,  
« a dunc plus fort en tut le mund ? »  
— « Or*e* », fet ele, « c*eo* est la suriz.  
Dedenz mei gist⁎ e fet ses niz ;  
il n'ad en mei si fort morter  
que ele ne puisse trespercer ;  
desuz me fuet, par mi mei vient  
nule chose ne la detient. »  
Li mulez dit : « Coment ? Cheeles !  
Ore ai oï dures noveles !  
Ja est la suriz ma parente.  
Ore ai perdu tute m'entente :  
jeo quidoue si haut munter,  
ore me covient a returner  
e encliner a ma nature. »  
— « Teus est le curs dë aventure.  
Va a meisun, e si *te* retien  
que ne voilles pur nule rien  
ta nature mes despiser.  
Teus se quide mut eshaucer  
utre sun dreit e relever,  
que plus estut bas returner.  
Mespreiser ne deit nul sun dreit,  
si ceo n'est mal, ki ke'il seit.  
Ja ne sav*e*ras si luinz aler  
que tu puisses femme trover  
que meuz seit a tun ues⁎ eslite  
ke la suricette petite. »  
Issi avient as orguillus,  
as surquidez, as envïus,  
que requerent qu'il ne dev*e*reient :  
la revertent⁎ u ne vodreient.  


# Marie de France, n° 74. 


# L'escarbot.
D'un escarbot nus cunte e dit,  
et jeo l'ai trové en escrit,  
que ot jeü en un femer.  
Quand il fu saül de manger,  
hors s'en eissi ; amunt garda  
e vit l'egle cum il vola.  
Mut par l'en tient a orguillus ;  
en sun quor fu mut envïus.  
As autres escarboz le dist  
que lur sepande lur mesfist :  
l'egle aveit fet curteis e bel,  
il n'esteient ver⁎ ne oisel ;  
saül ne poeient voler,  
a jeün⁎ ne sorent aler.  
« L'egle ai esguardé tut en jur,  
que nus tenums tuit a seignur :  
si haut vola que nel vi pas,  
e quant il volt, si revient bas ;  
mes sa voiz est e basse e quoie  
n'est pas plus haute que la moie ;  
autresi est mis cors luisanz  
cum e li suens, tut seit il granz.  
Une chose ai en mun pensé :  
në en yvern në en esté  
ne voil mes en femer entrer ;  
od autres oiseus voil voler,  
si viverai cum il viv*e*runt  
e irai la u il irunt. »  
Idunc cumencë a chanter  
mut leidement e a crier.  
Derere l'egle prist un saut,  
car il quida voler plus haut.  
Ainz que gueres fust luinz alez,  
esturdi fu e estunez :  
ne poeit mie haut munter  
ne a sun femer puis asener.  
Feim aveit grant, manger voleit.  
Par grant destrece se pleineit ;  
ne li chaleit *si* oiseulz le oeit  
ne si nul dë eus l'escharneit,  
neent plus que fet al gupil  
quë autres bestes tienent vil.  
« Ore ne chaut quë hum me tienge  
verm u oisel, mes que jo vienge  
dedenz la fiente del cheval ;  
kar de feim ai dolur e mal. »  
Issi avient des surquidez :  
par eus meimes sunt jugez ;  
c*eo* enpernent que ne poënt fere,  
dunc lur covient arrier retrere.  


# Marie de France, n° 75. 


# Le sanglier et l'âne.
D'un sengler cunte encuntra  
par un chemin u il ala  
un asne quë ileoc estut.  
Merveilla sei que ne se mut  
e qu'il li ne leissa la veie  
e que vers li ne s'asupleie.  
A lui s'ahurtot malement.  
Dunc l'apela par maltalent :  
« Bien sai », fet il, « que jeo fereie,  
si mes denz aguiser voleie. »  
Par ceste essample nus assume  
que si est de l'orguillus hume  
que quide bien en sun penser  
ke nul ne li deive cuntr*e*ester ;  
tant par s'afie en sa pruesce  
qu'il meimes se hurte e blesce.  


# Marie de France, n° 76. 


# Le blaireau et les porcs.
Issi avient que par un an  
ot en un bois plenté de glan.  
Les pros i sunt mis e chaciez.  
Li teissuns s'est acumpainiez  
ensemble od eus, si recunut  
que porc esteit et estre dut.  
Quant li porc viendrent a maisun  
e il vit fere l'occisiun,  
li teissuns comence a crier,  
a reneer e a jurer  
que teisuns fu : ses piez musça,  
quant od les porcs al bois ala.  
Ceo est custume d'asquanz genz  
— s*i* est oï e veü suvenz — :  
teles custumes veulent entendre ;  
mes, quand il sunt aparceüz,  
tuz jurs en sunt plus mescreüz.  


# Marie de France, n° 77. 


# Le loup et le hérisson.
Un lu s'esteit acumpainez  
al hyriçun e *bien* afïez.  
Puis avient *si* que li lus fu pris.  
Al hyriçun a dit : « Amis,  
aïe mei, si Deus te aït ! »  
Li hyriçun respunt e dit :  
« Aidier pas ne te pus.  
Tel vou as fet que ne conus ;  
tun vou t'estut ainz aquiter  
que nuls te puisse deliv*e*rer ;  
ja ne t'en aiderai anceis :  
tel est la custume e la leis. »  
Ceo veit hum suvent del felun :  
tant enchantet sun cumpainun  
qu'il meismes est enginnez  
e ja par lui n'ert aidez.  


# Marie de France, n° 78. 


# Le loup et le batelier.
Un lu vient a une rivere,  
mes il ne sot en queil*e* manere  
utre l'ewe puisse passer.  
Un vilein vit ileoc ester  
en un batel, si l'apela ;  
que utre le past, ceo le pria.  
Li vileins dist qu'il ne fereit,  
si bon lüer de lui n'aveit.  
« Jo l'otri bien », ceo dit li lus.  
El batel entrent ambesdous ;  
de la tere sunt esluiné.  
Li lus ad le vilein prié  
qu'il li desist que'il fera.  
E li vileins li cumanda  
que treis paroles de saveir  
il deüst dire al sun espeir.  
« Jeo volonters », li lus respunt.  
Idunc dresça la teste amunt ;  
« Bien fet ki bien fet, ceo savez. »  
Dist li vileins : « C*eo* est veritez. »  
Quant il furent un poi alé⁎,  
si li ad le vilein rové⁎  
que un veir deïst, e il retreit  
que mut fet pis ki si ne feit.  
Fet li vileins : « Or*e* dit le terz ! »  
Li lus esteit mut veiziez ;  
ne *li* voleit mie dire plus  
ainz qu'il venist a tere sus.  
Quant li lu esteit arivez,  
al vilein dist : « Ore entendez !  
Tut est perdu e luinz e pres  
quan que l'em fet pur le mauveis. »  
Fet li vileins : « Si Deu m'eït,  
de treis choses m'avez veir dit.  
Pur quei ne vousis ainceis dire ? »  
Dunc comença li lus a rire :  
« N'osai », fet il, « kar jeo cremeie  
que de la nef geté sereie. »  
As prudes hummes e as leiaus  
avient suvent damage e maus  
de la cumpainie as feluns ;  
mauveis en est lur guereduns.  


# Marie de France, n° 79. 


# L'autour et le hibou.
D'un ostur recuntë ici  
que sur un fust aveit sun ni  
e li huan ensemble od lui.  
Tant s'entr*e*amerent ambedui  
que en un ni ensemble puneient  
e lur oiseus ensemble aveient.  
Orë avient si quë un an  
li osturs les os al huan  
aveit duiz, e echarpiz  
od les suens oiselez petiz.  
Puis lur ala quere vïande  
si cume nature le demande.  
Mes, quant a eus fu repeirez,  
fu sis niz orz e suillez :  
li huan l'aveient malmis.  
Quant li ostur se fu asis,  
ses oiseus leidi e blama ;  
par maltalent lur repruva  
que vint anz ot eire tenue,  
unces si grant descuvenue  
si oisel ne li firent mes.  
Cil li respundirent aprés  
qu'il nes en deit mie blasmer,  
lui meimes deit encuper :  
kar lur derere unt eü frere,  
pur ceo est dreit que en sun ni pere. »  
Il lur respunt : « Vus dites veir.  
Legere chose est a saver :  
de l'oef e poeie *bien* geter  
e par chalur e par cover,  
nel poi fors mettre de nature.  
Maudite seit tel nureture ! »  
Pur ceo dit hum en repruver  
de la pume⁎ del duz pumer,  
s*i* ele cheit *de*suz le fust amer,  
ja ne sav*e*ra tant rüeler  
que al mordre ne seit recunüe  
desur quel arbrë ele est crüe.  
Sa nature peot hum guenchir,  
mais nul n'en put del tut eissir.  


# Marie de France, n° 80. 


# L'aigle, l'autour et la grue.
Un egles esteit mut iriez  
envers un ostur e curucez.  
Tuz les oiseus fist asembler ;  
aprés l'ostur les fist voler,  
saver s'il le purreient prendre.  
Mes il ne lur volt pas atendre ;  
el crus d'un chesne s'esteit mis.  
Les oiseus l'unt entur asis,  
puis esgardent ki l'asaudra  
e ki avenir i purra.  
Dunc unt la grüe enveié,  
pur le lung col l'unt preié.  
La grüe lance bek avant,  
e li ostur demeintenant  
l'aveit par la teste saisie.  
La grüe fu si esbaïe  
que li mesavient par derere.  
Tuz les oiseus fist trere arere,  
quë entur lui venuz esteient  
e ki ja aider li voleient ;  
tuz les ord*e*a e mesbailli,  
e il s'en fuient⁎ desur li.  
Quant ele ot sa teste fors mise,  
purpensa sei que en nule guise  
ne volst el païs arester,  
ainz passera, ceo dist, la mer  
pur la hunte que ele aveit fete,  
que li sereit tuz jurz retrete.  
Quant ele fu en mer entree,  
si ad une maue encuntree,  
si li demanda e enquist  
u ele alot. *E* cele li dist  
que de sun païs ert fuïe,  
si li cunta sa vileinie.  
Dunc l'ad la maue respundue,  
demanda li s*i* ele est venue  
senz cel usteil qui l'a huni.  
E la grüe li respundi :  
« Einz l'ai », fet ele, « ensemble od mei. »  
— « Dunc te lo jeo par dreite fei  
que tu t'en vois en ta cuntree,  
quant de celui n'es deliv*e*ree ;  
greinur mal peot il aillurs fere. »  
La grüe se mist al repeire.  
Cest essample ai pur ceo cunté :  
cil ki sunt plein de mauveisté  
e en lur cuntree mesfunt,  
puis la guerpissent, si s'en vunt,  
pur neent lessent lur païs ;  
aillurs funt il autel u pis.  
Lur mauveis quor deivent changer,  
ne mie lur mauveis quor lesser.  


# Marie de France, n° 81. 


# Le prêtre et le loup.
Un prestre volst jadis aprendre  
a un lu lettres fere entendre.  
« A », dist li prestre, « a », dist li lus,  
que mut ert fel e enginnus :  
« B », dist le prestre, « di od mei ! »  
« B », dist li lus, e jo l'otrei. »  
« C », dist le prestre, « di avant ! »  
« C », dist li lus, « a i dunc *i*tant ? »  
Respunt le prestre : « Or*e* di par tei ! »  
Li lus li dist : « Jeo ne sai quei. »  
— « Di que te semble, si espel ! »  
Respunt li lus, il dit : « Aignel ! »  
Le prestre dit que ver*i*té tuche :  
tel en pensé, tel en la buche.  
Le plus de ceus dit hum suvent :  
cel dunt il pensent durement,  
e par lur buche est cuneü,  
ainceis que seit d'autre sceü ;  
la buche mustre le penser,  
tut deive ele dë el parler.  


# Marie de France, n° 82. 


# La vipère et le champ.
Une serpent trespassot ja  
par mi un champ, si translança.  
Li chans li dist : « Reguarde tei,  
tu n'en portes nient de mei ! »  
Autresi est des veisïez :  
quant il se sont acumpainez,  
entre eus se veulent si guaiter,  
tant se quident susveizïer,  
que li uns par l'autre ne perde  
në autres fors eus n'i aerde,  
dunt entre eux *ne* seient encumbrez  
li uns par l'autre ne blamez.  
Li uns de l'autre rien ne prent  
plus que li chans de la serpent.  


# Marie de France, n° 83. 


# L'hirondelle et les moineaux.
Um hom, ceo dit, entassot blé,  
e l'arunde l'ad esguardé  
cum li muissun defors estoënt,  
quë al blé asprimer n'osoënt.  
L'arunde dunc les apela,  
que avant venissent lur rova.  
Tant les aveit aseürez  
que en la grange esteient entrez ;  
del blé mangerent durement,  
dunt le vilein firent dolent.  
Idunc jura qu'il les prendreit  
et qu'il les us estupereit.  
E l'arunde les ad garni,  
que le cunseil celui oï ;  
li muissun s'en sunt desturnez,  
deus jurs entiers n'i sunt entrez.  
Li vileins dist a sun sergeant  
que merveille li semblot grant  
ke li muissun sunt devenu.  
Li bachelers ad respundu  
que l'arundele l'aveit fet  
qu'il s'esteient issi retret ;  
« mes, s'il voleit sun cunseil creire,  
teus paroles direit pur veire,  
dunt l'arundele decevreit  
e les muissuns li remereit ;  
en haut parlast que ele l'oïst,  
e s*i* afermast e bien desist  
que jamés oiseus ne prendreit  
ne que ja mal ne lur fereit. »  
Li vileins dist ceste parole,  
e l'arundele, ke fu fole,  
as muissuns l'ala recunter,  
sis refist en la grange entrer.  
Li vileins ad ses engins fet,  
les muissuns *ad* pris e a mort tret.  
Dunc tencerent a l'arundele  
que el*e* lur ot dit male novele.  
Ele *lur* respunt : « Cil me menti,  
e jeo menti vus *tut* autresi ;  
quant me dist veir, e jeo a vus.  
Ore est li maus turné sur vus. »  
Pur ceo mustre par cest escrit –  
meintefeiz hum trovë e dit :  
meint hume i a ki mentir veut  
a celui ke li mentir solt.  
Nul sagë hum ne devreit creire  
parole *nule*, si ele ne fust veire ;  
tel creit mençunge en sun curage,  
que li turnë a grant damage ;  
si fist l'arundel*e* le vilein,  
que les muissuns prist al demein.  


# Marie de France, n° 84. 


# L'homme et les bœufs.
Ci nus recunte en ceste fable  
qu'uns vileins treist hors de sa stable  
od ses bus les fiens que'il firent.  
Li bus par tençun l'asaillirent,  
si repruverent al vilein  
la bone cerveise e le pein  
que par lur travail ot eü ;  
mes malement lur ad rendu ;  
k'a grant hunte les demena.  
E li vileins lur demanda  
que ceo esteit qu'il lur fist feire.  
« Fiens », funt il, « *fors* de l'estable treire. »  
Dist li vileins : « Vus le femastes  
e la meisun en encumbrastes. »  
Li buf dient : « C*eo* est veritez. »  
Dunc s'est li vilein purpensez,  
si lur respunt que hors le traient :  
bien est dreiz que la peine en aient.  
Issi va del mauveis sergant,  
que tut en jur va repruchant  
sun grant servise a sun seignur :  
ne se prent garde de l'honur  
ne del bien ne del gueredun  
k'il ad eü en sa maisun.  
De ceo qu'il mesfet suvent  
ne li peot suvenir nïent.  
Quant sun travail veut repruver,  
de sun mesfet li deit *re*membrer.  


# Marie de France, n° 85. 


# La mouche et l'abeille.
Une musche e un es tencerent  
e ensemble se curucerent.  
La musche dit que meuz valeit  
e que en tel liu valeir poeit  
u cele ne se osoit veer :  
nis sur le roi poeit seer ;  
*e* quanque l'ees tut l'an purchaçot  
e atraheit e traveillot,  
li ert toleit, si ert tué  
e de sa meisun fors geté.  
« Jeo e mes cumpainuns mangums  
de tun miel tant cum nus volums. »  
Li ees respunt : « Vus dites veir,  
mes il est leger a saveir  
que plus es vils que jeo ne sui,  
kar en tuz lius fez tu ennui.  
Sez u seez, vas la u vas,  
ja par tun fet honur n'avras ;  
jeo sui pur le mien fet amee  
e mut cheri e bien gardee. »  
Issi fet del natre felun :  
quant il ad le bien en bandun,  
vers les meillurs trop se noblee  
e de parole s'esrichee,  
par grant desdein les cuntralie.  
Neis si nul est que bien li die  
la leauté de son afeire  
en pleine curt, les fera teire.  


# Marie de France, n° 86. 


# Le milan malade.
Un escufles jut en sun lit ;  
malades est, si cum il dit.  
Un jai ot sun ni pres de lui,  
a ki il fist suvent ennui.  
Li escufles se purpensa  
que sa mere i enveera,  
si li fra requere pardun  
que pur lui facë oreisun.  
« Mere » fet il, « kar li preez  
qu'il prie pur mei, li requerez ! »  
« Jeo », fet ele, « cument irai ?  
Ne sai cument li prierai :  
meintefeiz as suillé sun ni  
e sur ses oiseus esmeulti. »  
Issi est de la fole gent :  
la u il unt mesfet suvent,  
veulent aler merci crier,  
ainz qu'il le veulent amender.  


# Marie de France, n° 87. 


# Les deux loups.
Deus lus hors del bois s'encuntrerent ;  
la se resturent, si parlerent  
que nul hum nes osot atendre,  
tut ne vousissent il rien prendre.  
Ceo dist li uns : « Kar assaiums  
bien a fere, si nus poüms,  
par quei nus eüssum honur  
e que nul n'eit de nus poür. »  
Li autre dit : « Jo oi merveilles,  
quant tele chose nus cunseilles.  
Di dunc u nus poüms aler ! »  
— « Jeo te sai », fet il, « bien mustrer.  
V*e*ez la cel champ⁎ u la gent sïent,  
u lur garbes cuillent e lïent.  
Alums i e si lur aidums,  
e lur garbes ensemble portums ! »  
— « Bien avez dit », cil li respunt.  
Disci el champ venuz i sunt ;  
le blé cuillirent e porterent,  
mes les humes les escrïerent.  
Li uns des lus ad dunc parlé,  
sun cumpainon ad apelé.  
« Veez », fet il, « cum nus escrient :  
mal nus veulent, e pis nus dient.  
Nostre bienfet ne vaut nïent  
plus que li maus vers ceste gent.  
Hastivement al bois alums,  
seüms si cum nus sulïums. »  
Iluc jurerent e pramistrent  
jamés bien ne ferunt, ceo distrent.  
Ceo veit hum suvent del felun,  
ki a mut petit d'acheisun  
laisse le bien que'il comence ;  
si'il ne veit en sa presence  
le lüer quë en veut aver,  
a mal en turne sun esper.  


# Marie de France, n° 88. 


# Le loup et le renard.
Un gupil e un lu s'*a*ïrierent  
e ensemble se curucerent,  
si que nul nes pot acorder  
ne lur raisun a bien turner.  
Nepurec par ceste acheisun  
alerent devant le lëun ;  
li parole li unt mustree,  
de verité tut recordee.  
Li lïuns dist que avis li fu  
que li lus aveit tort eü  
e li gupilz aveit raisun :  
« Mes tant i ot de mesprisun  
— *e* issi cum mei est avis –  
tut eit issi li lus mespris.  
Sa mençunge est plus covenable  
e meuz resemble chose estable  
que del gupil la veritez. »  
Nul de eus ne deit estre jugez.  
Issi deit fere li bon sire :  
il ne deit pas juger ne dire,  
si si hume, que de lui tienent,  
ireement en sa curt vienent ;  
ne deit si envers l'un parler  
que a l'autre en deie mut peser,  
mes adrescer a sun poër  
e l'ire fere remaner.  


# Marie de France, n° 89. 


# Le loup et la chèvre.
Une chevre voleit aler  
la u pasture poeit trover.  
Sun chev*e*rol apela a li,  
si li pria e defendi  
que'il ne laissast pur murir  
ensemble od eus bestes venir  
pur parole ne pur preere  
deci ke ele revienge arere.  
Quant ele fu al bois venue  
e li lus l'ot dedenz veüe,  
al chev*e*rol vet, si li rova  
que l'us ov*e*rist ; ceo li pria  
od tel*e* voiz cum*e* la chevre aveit.  
E li chev*e*rol li respundeit  
que la voiz de sa mere oï,  
mes sun cors neent ne choisi.  
« Va arere », fet ele, « lere !  
Bien sai que tu n'es pas ma mere. »  
Si li chev*e*rol l'ust recuilli  
en la meisun ensemble od li,  
mangié l'eust e devoré.  
Pur ceo chastie le sené  
que hum ne deie mal cunseil creire  
ne mençunge tenir pur veire.  
Tute gent seivent cunseiller ;  
mes tuz cunseilz n'unt pas mester :  
li feluns e li desleial  
dunent tuz jurs cunseil de mal.  


# Marie de France, n° 90. 


# L'homme et son instrument de mesure.
Ci nus cunte d'un mesurur,  
que tere mesurot un jur.  
Durement maudist la mesure ;  
kar ne pot par nule aventure  
od li, ceo dist, dreit mesurer.  
La perche dist : « Lai mei ester !  
Jeo ne faz par mei nule rien :  
tu me gettes, ceo veit hum bien.  
Mes tu es plein de tricherie :  
sur mei turnes ta felunie. »  
Issi funt li nundreiturers ;  
quant hum aperceit lur mesters,  
les autres veulent encuper  
e lur mesfet sur eus turner.  


# Marie de France, n° 91. 


# La biche qui instruisait son faon.
Une bisse chastiot ja  
un suen fëon que ele mena  
cum il se deust par tut guarder  
e des veneürs desturner  
e del lu⁎ qu'il ne l'encuntrast  
qu'il ne l'ocesist e mangast.  
Quant il aloënt si parlant  
si unt veü un hume errant ;  
arc portot, setes e bulzuns.  
Sa mere apela li feüns ;  
demanda li que cil huem fu.  
E la byssë ad respondu :  
« C'est cil dunt plus te deiz cremer  
e greinur poür puz aver.  
Mes or*e* l'esgarde bien de pres,  
si tu l'encuntroes jamés,  
que de lui te saces garder. »  
— « Nus n'estut pas », fet il, « duter.  
Il ne nus veut fere nul mal ;  
de l'autre part del cheval  
est descenduz, si est mucez :  
de nus veer est esmaiez. »  
— « Nenil, beu fiz, *de ceo* n'i ad nïent ;  
einz esgarde hardiement,  
si vait sun fust aparaillant,  
u ad grant mal el chef devant :  
si'il le fet vers nus venir,  
bien en purrum le mal sentir.  
Meuz est que nus en fuïums. »  
Dunc li respundi li feüns :  
« Ne fuirai mie, dici qu'il traie,  
quel aventure que j*eo* en aie. »  
En repruche dit hum suvent  
que fous ne crent, dici que il pent.  
Quant fol ne veut crere le sage,  
suvent i pert par sun utrage.  


# Marie de France, n° 92. 


# Le corbeau et son petit.
Ci nus recunte d'un corbel  
quë enseignot un suen oisel  
qu'il ne deüst nul humme atendre  
quil vousist encumbrer e prendre ;  
s'*il* humme veïst baisser vers tere,  
prendre bastun u piere quere,  
dunc s'en deüst aillurs voler,  
que cil nel poïst encumbrer.  
« Si jeo nel vei », fet il, « beisser  
ne'en ses meins rien manïer,  
me dei jeo dunces remüer ? »  
Li corps respunt : « Laisse m'ester !  
Vole par tei, si te haïe !  
Or*e* sui sanz dute de ta vie ;  
a mes autres oiseus irai,  
a mun poeir lur aiderai. »  
Par cest essample nus dit tant :  
quant hum ad nurri sun enfant,  
qu'il le veit sagë e veizié,  
le queor en ad joius e lié ;  
a sun cunseil le deit leisser  
e puis les autres avancer.  


# Marie de France, n° 93. 


# Le loup et le bouc.
Par veil essample truis escrit  
— e Ysopus le cunte e dit –  
un bucs entra en une lande,  
si alot quere sa vïande.  
Guarda, si vit un lu venir ;  
ne pot esturner ne guenchir :  
en mi la lande s'arestut.  
Li lus demanda que ceo dut  
qu'il seit en cele lande mis  
e qu'il aveit la dedenz quis.  
Li bucs respunt : « Jeo vus fuï  
tant cum jeo poi ; *mes* or*e* sai de fi  
que je ne poi fuïr⁎ avant :  
pur ceo vus sui alé querant. »  
Li lus li dist : « E jeo te ai quis  
par tuz les bois de cest païs,  
ceo m'est avis, un an entier.  
Mut aveie grant desirer  
de manger de ta char, que est saine,  
si n'iés mie chargié de laine. »  
— « Or*e* m'avez », fet li bucs, « trové ;  
si vus requer par charité  
que aucune merci e pardun  
facez cest vostre cumpainun. »  
Li lus li dist, quant il l'oï :  
« Tu n'av*e*ras ja de mei merci,  
kar ne te puis terme doner  
que jeo te veie vif aler. »  
— « Jeo ne quer terme », dist li bucs,  
« fors tant que jeo die pur vus  
une messë, autre pur mei,  
sur cel tertre ke jo la vei.  
Tutes les bestes qui l'orrunt,  
quë as bois u as viles sunt,  
ferunt pur nus a Deu preere. »  
Li lus l'otreie en teu manere.  
Hors de la lande amdui en vunt,  
ensemble vienent tresque al munt.  
Li bucs esteit desus muntez ;  
li lus fu tut aseürez,  
desuz remist, si atendi.  
Li bucs leva en haut sun cri ;  
si durement aveit crié  
que li pastur sunt hors alé  
e cil que pres del munt esteient  
e as viles entur maneient.  
Le lu virent, si l'escrierent,  
de tutes parz les chens hüerent ;  
le lu unt pris e deciré.  
E il ad le buc apelé :  
« Frere », fet il, « bien sai e vei,  
malement avez prié pur mei :  
bien poi entendre par le cri  
que c*eo* ert preere de enemi.  
Mut est mauveise ta pramesse,  
unces mes n'oï peiur messe. »  
— « Par ma fei, sire », dist li bucs,  
« tut autresi priai pur vus  
cum vus vousistes pur mei feire,  
kar fel estes e de put eire ;  
ja ne poeie *jeo* merci aveir  
que jeo vesquisse tresque al seir :  
pur ceo m'estut de mei penser  
e vus leisser u ublïer. »  
Ceo veit hum de meinte gent,  
que quident tut a escïent  
que autre deive pur eus preer  
e lur message bien porter ;  
si parolent le plus pur eus  
e leissent si ublïent *i*ceus  
a ki il eurent bel premis,  
ne lur funt unces fors le pis.  


# Marie de France, n° 94. 


# Le paysan et son épouse querelleuse.
Un vilein ot femmë espuse  
que mut esteit cuntrarïuse.  
Un jur furent ensemble alé  
pur eus deduire par un pré.  
Li vileins a sa femme dit  
quë unces mes des oilz ne vit  
nul pré fauké si uël*e*ment.  
El*e* li respunt hastivement :  
« Ainz fu a uns forces trenchez. »  
Dist li vileins : « Einz est fauchez. »  
— « Einz est », fet la femme, « tunduz. »  
Dunc s'est li vileins irascuz.  
« Tu es », fet il, « fole pruvee :  
ceste herbe fu od falcs copee.  
Mes tu iés si engresse e fole  
que avant veus mettre ta parole ;  
la meie veus fere remeindre,  
par engresté me vols ateindre. »  
Li vileins l'ad aval getee,  
si li ad la lange copee.  
Puis demande qu*ei* avis li fu,  
quë ele en aveit entendu,  
si li prez fu od falcs fauchez  
u si od forces fust trenchez.  
La vielle, quant ne pot parler,  
od ses deiz li prist a mustrer  
que forces l'aveient trenché  
e que falcs ne l'ot pas seié.  
Par cest essample veut mustrer  
— bien le peot hum suvent pruver –  
si fols parole une folie  
e autre vient que sens li die,  
ne l'en creit pas, einz s'en aïre ;  
la u il set que l'en est pire,  
veut sa mençunge mettre avant ;  
nul ne fereit de ceo taisant.  


# Marie de France, n° 95. 


# La méchante femme et son mari.
D'un vilein cunte ki aveit  
une femme qu'il mut cremeit,  
kar ele esteit mut felunesse,  
de male part e tenceresse.  
Eissi avient que par un jur  
menot ses humes en labur ;  
dunc prierent cil al vilein  
que lur dunast cerveise e pein,  
si en purreient *le* meuz ovrer.  
A sa femme les ruve aler  
e li prier que el*e* lur dunast,  
kar pis *lur* sereit, s'il i alast.  
Cil unt a la femme preié,  
puis li unt dit e cunseillé  
que sis sire pas nel voleit.  
Dunc respundi que el lur dureit,  
mes guardassent qu'il n'en eüst,  
*ne* ne mangast od eus ne beüst,  
ore alassent faucher les prez,  
ele lur portereit asez.  
Cil s'en alerent lïement.  
El*e* vient aprés hastivement,  
viande e beivre lur aporta ;  
que haitié fussent, *ceo* lur preia.  
Ensemble asistrent al manger.  
« Pensez », fet ele, « del haiter ! »  
— « Si ferums nus », fet li baruns,  
« e grant merci que nus l'avums⁎. »  
Quant ele vit sun seignur lié,  
mut ot le queor triste e irrié.  
De sun barun se trest ariere ;  
*e* il la siwi vers la rivere.  
Tant cum ele se traist ensus,  
*e* il la siwi e plus e plus⁎,  
tant que li piez li eschapa :  
en l'ewe cheit, si enfundra.  
Les serganz saillirent aprés,  
aval l'ewe curent adés  
pur li tenir, que el*e* ne passast  
e que li floz ne l'en⁎ portast.  
Li vilein les ad escrié,  
dit que ne sunt pas bien alé ;  
encuntre l'ewe la deient quere,  
la la purrunt trover a tere,  
la la querunt, si ferunt bien :  
tant ert encuntre tute rien  
que aval⁎ l'ewe n'est pas alee,  
od reddur n'est mie turnee ;  
en sa mort ne feïst el*e* mie  
ceo que ne vot fere en sa vie.  
Issi avient : plusurs estrivent  
vers lur seignurs, tant cum il vivent  
*ne* saver ne veulent ne sentir  
quels maus lur en peot avenir ;  
lur riote tienent avant.  
Quant il le va aparcevant,  
e il le turne en maltalent,  
si se venge plus asprement.  


# Marie de France, n° 96. 


# Le lièvre et le cerf.
Un lievres vit un cerf ester ;  
ses cornes prist a reguarder,  
mut li sembla bele sa teste.  
Plus se tint vil que nule beste,  
quant autresi n'esteit cornuz  
e qu'il esteit si poi creüz.  
A la sepande ala parler,  
si li cumence a demander  
pur quei ne l'ot itel criee  
e de cornes si aürnee  
cume le cerf qu'il ot vëu.  
La deuessë ad respundu :  
« Tu mesfez », fet el*e*, « lei *mei* ester :  
tu nes purreies guverner. »  
— « Si ferai bien », il li respunt.  
Dunc ot cornes al chief⁎ amunt.  
Mes ne poeit mie porter,  
kar ne saveit od tut aler ;  
car plus aveit que ne deüst  
ne que sa grandur n'esteust.  
Par cest*e* essample veut mustrer  
le coveitus e lë aver  
veulent tuz jurs tant comencer,  
e si se veulent eshaucer,  
si enpernent par lur utrage  
que lur turnë a grant damage.  


# Marie de France, n° 97. 


# Le loup et la colombe.
Un lu esgarda un colum,  
que cuillot desuz un buissun  
ramels, dunt sun ni voleit fere.  
Li lus parla, ne se pot tere.  
« Mut te vei », fet il, « travailler,  
cuillir merin e purchacer :  
jeo ne vei meudre ta meisun. »  
Dunc li respundi li culum :  
« E je te vei *tuz jurz* berbiz cuillir,  
aignel e mutuns retenir,  
e si n'en es meuz avancez  
ne plus riches ne plus preisez. »  
Issi vet il des robeürs,  
des laruns e des tricheürs ;  
quant il asemblent autri aveir,  
mut le peot hum sovent veer  
qu'il n'en sunt gueres amendé ;  
tuz jurs vivent en poverté.  


# Marie de France, n° 98. 


# Le renard et le chat.
Un gupil e un chaz alerent  
par mi un champ, si purparlerent  
que' il sereient cumpainum.  
Dunc s'asemblent suz un buissun.  
Li chaz al gupil demanda  
par quels engins⁎ se defend*e*ra  
la u il erent entrepris.  
E li gupil li dit : « Amis,  
cent engins sai, u mut me crei,  
e pleine puche en ai od mei.  
Mes je ne voil la puche ov*e*rir,  
deci que cil deivent failir. »  
Li chaz respunt par breve raisun :  
« Nus n'erums mie cumpainuns,  
kar jeo ne sai fors un engin,  
ceo seivent bien tut mi veisin. »  
La u il vunt issi parlant,  
deus chiens en vienent tost curant.  
Li gupil vers le chat escrie :  
« Ore ai mester de ta aïe. »  
Le chaz respunt : « Aïe tei !  
N'ai que un engin, cel ert od mei. »  
Dunc saut le chaz desur l'espine.  
Li⁎ chien saisissent par l'eschine  
le gupil, sil vunt detirant,  
e li chaz li escrie tant :  
« Cumpain, pur quei esparnies  
que ta puchete ne deslies ?  
Tu l'esparnies trop lungement !  
Li chien te hastent durement.  
Pur quei n'as tun sac deslïé ? »  
— « Jeo l'ai », fet il, « trop esparnié ;  
jeol te di bien, meuz amereie  
tun sul engin, si jeo l'aveie,  
que ces dunt ai ma puche pleine ;  
jeo te vei deliv*e*ré de peine. »  
— « Bien me deit », fet il, « remembrer  
de ceo que j*eo* oi cunter :  
suvent est ateint li gupilz,  
tut seit li quointes par ses diz. »  
Del menteür avient suvent,  
tut parot il raisnablement,  
sil put li sages entreprendre,  
s'il veut a sa parole entendre.  
Del leial hume est meuz creüe  
une parole e entendue,  
e plus put il en un grant pleit  
que quanques li mentere feit.  


# Marie de France, n° 99. 


# L'homme et le navire.
Un riches hum voleit aler  
utre une mer pur converser.  
A Deu pria qu'i l'amenast  
a sauveté, qu'il ne dutast.  
Einz qu'il se fust aparceüz,  
dedenz la mer est enbatuz.  
Lors prie Deus qu'il meint a tere ;  
ne li volt autre chose quere.  
Cum plus comence a crïer,  
e plus ala sa nes par mer.  
Quant il vit que Deus ne feseit  
la preere qu'il requereit,  
quant a tere ne pot venir,  
dist qu'il li face sun pleisir.  
Aprés cel mot tost ariva  
la u il vot e desira.  
Li sages deit reisnablement  
prier a Deu omnipotent  
que de lui face sun pleisir :  
de ceo li peot grant bien venir.  
Kar meuz seit Deu quei li estut  
que sis queors, qu'il li change e mut.  


# Marie de France, n° 100. 


# Le vieillard et le chevalier.
D'un chevaler voil ci cunter  
e par essample remembrer,  
quë un veil humme encuntra ja.  
Ensemble od li s'acumpaina.  
Pur ceo qu'il le vit remembré  
e en meint liu aveit esté,  
li voleitt cunseil demander  
en quel*e* tere deust cunverser ;  
kar il memes pru ne saveit.  
E li vielz hum li respuneit  
quë en la tere voist⁎ ester  
u tute gent le veulent amer.  
« E si jeo », fet il, « ne la truis,  
cunseillez mei queil part jeo puis  
aler e ester a lung tens. »  
Cil li respundi par grant sens :  
« Va la ester e si me crei,  
u *tute* gent eient poür de tei. »  
—  « *E* si jeo tere ne puis trover  
u la gent me veulent duter ? »  
—  « Va la u nul hummes ne veies,  
que nul ne sacë u tu seies. »  
Par cest essample nus veut sumundre  
que si deit hum a fol respundre,  
ki plus enquert k'il ne de*ve*rait ;  
si ot suvent que ne vodreit.  


# Marie de France, n° 101. 


# Le chat mîtré.
Un chaz seeit desur un fur  
u ot agueité tut en jur.  
Vit le mulet e la suriz,  
sis apela par mut beus diz  
e dist que lur evekes diz  
e que mal cunseil unt eü  
que sa cunfermeisun n'aveient.  
E les suriz li respuneient  
que asez voleient meuz murir  
que desuz ses ungles venir.  
Les suriz s'en turnent fuiant,  
e li chaz les vet enchaçant.  
En la parei se sunt fichees :  
meuz *i* voleient estre mucees,  
si que eles ne puissent muveir,  
que od lur esveke remaneir ;  
mut crement sa cunfermeisun,  
kar il le sevent a felun.  
Par ceste essample nus devise  
nul ne se deit mettre en justise  
de celui que mal lui veut fere,  
mes desturner de sun repeire.  


# Marie de France, n° 102. 


# La femme et la poule.
Une femme se seeit ja  
devant son us, si esgarda  
cume sa geline gratot  
e sa vïande purchaçot ;  
mut se travaillot tut en jur.  
A li parla par grant amur :  
« Bele », fet ele, « lais ester  
que tu ne voilles si grater !  
Chescun jur grant a tun talent  
pleine mesure de furment. »  
La geline li respundi :  
« A ! quei diz tu, damë, issi ?  
Quides que j*eo* aime meuz tun blé  
que ceo quë ai tut tens usé ?  
Nenil, nenil », fet la geline,  
« si devant mei estut une mine  
tuz jurs pleine, pas ne lerreie  
ne pur ceo ne me targereie  
que *jo* ne quesisse tuz jurs plus  
sulunc ma nature, sulunc mon us. »  
Par ceste essample veut mustrer  
que plusurs genz pöent trover  
aveir e ceo quë unt mester,  
mes il ne poënt pas changier  
lur nature ne lur usage ;  
tuz jurs coveitent en lur curage.  


# Marie de France — Épilogue.


# Épilogue.
Al finement de cest escrit  
que en romanz ai treité e dit,  
me numerai pur remembrance :  
Marie ai nun, si sui de France.  
Put cel estre que clerc plusur  
prendereient sur eus mun labur  
ne voil que nul sur li le die ;  
cil fet que fol ki sei ublie.  
Pur amur le cunte Willame,  
le plus vaillant de nul realme,  
m'entremis de cest livre feire  
e de l'engleis en romanz treire.  
Esopë apel'um cest livre,  
qu'il translata e fist escrire,  
del griu en latin le turna.  
Li reis Alvrez, que mut l'ama,  
le translata puis en engleis,  
e jeo l'ai rimee en franceis,  
si cum jeo poi plus proprement.  
Or*e* pri a Deu omnipotent  
kë a tel ovre puisse entendre  
quë a lui pusse m'alme rendre.  
